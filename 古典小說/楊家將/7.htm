<html>
<head>
<title>開放文學--楊家將--第八回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      楊家將 </a>>> </font></td>
     <td width="60%" align=right><a href=6.htm>上一篇</a> &nbsp;&nbsp;&nbsp;&nbsp; <a href=8.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第八回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>建忠議取接天關　大遼出兵救晉陽</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說來兵攻下澤州之後，於翌日進抵接天關。守將陸亮方乃與王文商議曰：「宋師長驅而來，當何計以退之？」文曰：「關隘險固，只可堅守，待宋師糧盡，一鼓可破矣。」亮方然其言，遂按兵不出。宋前鋒呼延贊屯紮關下，令部下急攻。關上亂放弓矢木石之類，軍士不能近前。贊無計可施，與李建忠議曰：「陸亮方堅守此關，將以何計取之？」建忠曰：「關勢危險，難以卒下，若急攻之，徒傷軍士無益。為今之計，莫若撤圍而待，乘有可取之機，然後進兵，庶不徒費軍功也。」贊沉吟半晌，退入軍中。<br>　　又過了數日，贊遣人緝探關前消息，回報：「關上守愈堅固，人馬不能近。」贊越憂悶。忽報：「營外有一老卒，要見將軍。」贊令喚入。老卒至帳前曰：「聞將軍攻此關不下，特來獻策，以成將軍一大功績。」贊愕然曰：「汝有何計，以取此關？當保奏天子，不失汝之富貴。」卒曰：「此關地勢極高，故名接天關。守將陸亮方，不過是一勇之夫，進攻亦易。內有王文輔之，此人智謀宏遠，用兵得術，若使固守不出，則將軍之眾，雖守一年，亦只如此。將軍不知山後有一小徑，雖是崎嶇，實只此路可入，卻是李大公把截。若將軍遣人問之借此而過，直至河東北境，但然無阻。」<br>　　贊聞之，大悅曰：「此天叫汝教吾，實皇上之洪福。」即留老卒於營中，候功成日保奏之。老卒曰：「小可不願升賞。」逕辭而去。營軍人報：「適老卒出外，忽然不見，惟有一陣清風耳。」贊驚訝之，即望空而拜。<br>　　次日，遣柳雄玉步兵五千，往李太公關中借路。雄玉部兵，逕從山後小路，直抵關下，遣人通知去了。守將李太公，名榮。有二子：長曰李信，次曰李杰，二人皆有武藝。太公聽知宋兵圍了接天關，因亦嚴守此地。忽報：「宋將遣人來見太公。」太公令喚人間之。來卒曰：「我大宋兵取接天關，關中守備嚴固，未能卒下。聞此處有路可進河東，特問太公借路。倘能成功，朝廷重加封贈。」<br>　　太公聽罷，笑曰：「此處乃是河東咽喉之地，今前關與我相為聲勢，以拒宋師。若許汝進兵，則是割肉喂人，自取其敗也。吾不殺汝，急回報知主將，有勇者早來交鋒。」差人驚怕，走回報與柳雄玉，道知不許進行之由。雄玉大怒，部兵關下搦戰。忽聽關上一聲鼓響，卻是李信部五百健卒，斬關而下。雄玉退步不迭，被信刺死關前。李信大殺宋兵一陣而回。雄玉部下走歸報知呼延贊，贊大驚曰：「事圖不成，而損大將。若使敵人兩下合兵來戰，何以御之？」即與建忠商議別計，建忠曰：「事可謀其先，乘前關不敢出兵，可令高將軍攻之；吾等率兵先取此關，若得是處，則此關可下矣。」贊然其計，即便遣人報知高懷德出兵，自與建忠率所部來關下搦戰。<br>　　守軍報入帳中，李太公與二子商議曰：「宋兵來戰，何以退之？」李信曰：「彼眾我寡，難以力敵，可遣人於接天關期約，令其來助，方可議戰。」太公依其言，即遣人逕詣前關知會。陸亮方與王文議曰：「宋師過不得此關，從背路攻擊，倘或彼處不保，則我關亦危矣，君當率兵亟往救之。」王文曰：「將軍所見極是，小將願行。」即引精兵三千，前來三鎮關相助。李太公得王文來到，不勝之喜，因與商議迎敵。王文曰：「平川之地，利於急戰。公宜堅守此關，吾與令郎合兵破之。」太公然其言。<br>　　過了一宵，次日，王文與李信開關出戰。宋將呼延贊亦排下陣勢，馬上指王文罵曰：「喪敗之將，不即獻關納降，尚來尋死耶？」王文笑曰：「宋軍知足不辱。今日殺汝片甲不回。」言罷縱騎舞方天戟來戰呼延贊，贊援槍迎之。兩下交鋒，<br>　　戰未數合，王文佯輸而走。贊久知王文善於用兵，要生擒之，驟馬追去。一聲炮響，關左一彪兵殺來，乃李信也，舉槍繞贊之後殺來。贊怒激，趕近前，揮起一槍，將王文撥於馬下。部兵競進捉之。贊再回馬與李信交鋒。信見王文被捉去，心慌膽怯，不敢久戰，即收兵走入關中。贊亦勒軍回營。<br>　　軍校解得王文來見，贊親出帳外，手解其縛，請入坐中，謝曰：「適間冒觸閣下，望乞恕罪。」文曰：「小可被捉之將，生死系於將軍，何故慇懃若是耶？」贊曰：「小將本是河東出身，今歸命大朝，盡忠則一也。公有如此膽略，何以屈節於叢棘，投珠於暗地乎？不若同事宋主，以建奇功，留轟烈之名於後世耳。」<br>　　王文被贊說了一遍，沉吟半晌乃曰：「良禽擇木而棲，賢臣擇主而事。文也，愧非賢臣，願從將軍帳下，早晚聽命。」贊大喜，因問攻取之計。文曰：「事當隨機應變，今李信以吾被擒，必死守不出，將軍其奈之何？不如先取接天關，然後來攻此處，有何難哉？可令李將軍率壯兵埋伏前關下，小可乘今夜，衝將軍之陣，亮方必出兵來應，將軍部兵繼我而進，其關立破矣。」贊曰：「此計極妙，只不可走漏消息。」即分遣佈置已定。<br>　　贊先引羸卒來接天關攻擊。陸亮方聽知宋兵復來，自思：「此必後關難進，故又來攻此地。」乃令部下嚴兵固守。將近二更左右，贊令軍士點起火炬，吶喊放炮，並力攻擊。關上連發矢石抵之。忽東北角王文引兵衝圍來到，宋兵大亂。王文直殺至關下，高叫：「宋將戰敗，關上可出兵接應。」守軍聽得是王文口氣，報知亮方。亮方遂部兵接應。忽關旁邊轉過呼延贊，斷北兵為兩截，王文乘虛殺回。亮方知事有變，即勒馬跑走，被贊一槍刺於馬下。李建忠伏兵齊起，殺入關中。北軍進退無路，皆棄甲拜降。<br>　　平明，眾將都集，贊不勝之喜，乃謂王文曰：「此一座雄關，非足下妙算，即守一年，亦不能過也。」王文曰：「僥倖成功，何足掛齒？」贊遣人報捷於太宗，太宗車駕逕進接天關，望河東一帶之地矣。哨軍報入三鎮關，李太公大驚曰：「宋師真乃神兵也。」即引二子棄關逃入河東去了。<br>　　卻說&#32295;州守將張公瑾，聽知宋兵取了接天關，驚疑終日，不知為計。牙將劉炳進曰：「兵法云：『多算則勝，少算不勝。』況無算乎？今宋師勢如山嶽，長驅而來，前之堅固關隘，已被攻破。何況絳州平低之城，健卒扳堞可登，且有數之兵，焉能抗敵？不如投降，以救生靈之厄。」公瑾然其議，即遣劉炳到宋軍中納降。<br>　　呼延贊奏知太宗，太宗曰：「不戰而降，是知時勢者也，可允其請。」贊得旨，次日，軍馬抵絳州城下。公瑾開門迎候。太宗車駕入城中，安撫百姓，下令前鋒呼延贊、高懷德等，合兵進攻河東。贊等受命，依次而進。不提。<br>　　消息傳入河東，劉鈞聞之，亟集文武商議。丁貴進曰：「宋師遠來，糧草費竭，寧能久駐乎？陛下一面遣人於大遼蕭太后處，乞出兵以阨宋之糧道；一面調集軍馬，為戰守之計。」劉鈞從其議，遣人齎書前往大遼求救；一邊分遣諸軍，嚴設戰具以待。<br>　　卻說使臣齎文書，逕詣大遼見蕭太后，奏知求救之事。太后與文武商議，左相蕭天佑奏曰：「河東地控遼界，實唇齒之邦，願陛下發兵救之。」太后允奏，即命南府宰相耶律沙為都統，冀王敵烈為監軍，率兵二萬以救之。<br>　　耶律沙得旨，即部兵與使臣出離遼地，到白馬嶺下寨。哨馬報入絳州，太宗聞遼主出兵以援晉陽，怒曰：「河東逆命，所當問罪，北番焉敢助逆？」督令諸將，先戰北兵，後攻晉陽。諸將得令，呼延贊與高懷德、郭進儀曰：「遼兵烏合而至，公等何計破之？」郭進曰：「兵貴先聲，使敵人不暇為謀，此取勝之道也。今聞遼眾屯白馬嶺，離此處四十里程，有橫山澗正阨遼兵來路。小將率所部渡水攻之，公等繼兵來助，破之必矣。」贊曰：「君之所論極是。」即分遣停當，郭進引兵先進。<br>　　遼將耶律沙與敵烈議曰：「宋兵以急戰為利，初來其勢必銳。我與君阻橫山澗而列陣，待其兵渡將半，出師掩之，敵將可擒矣。」敵烈曰：「不然，若使敵人先渡，我眾望見其勢，皆有怯志也；正宜先其勢而逆之，可以成功。」即率所部渡水來迎。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      楊家將 </a>>> </font></td>
     <td width="60%" align=right><a href=6.htm>上一篇</a> &nbsp;&nbsp;&nbsp;&nbsp; <a href=8.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>