<html>
<head>
<title>開放文學--楊家將--第十三回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      楊家將 </a>>> </font></td>
     <td width="60%" align=right><a href=11.htm>上一篇</a> &nbsp;&nbsp;&nbsp;&nbsp; <a href=13.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第十三回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>李漢瓊智勝番將　楊令公大破遼兵</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說韓匡嗣遣人緝探動靜。回報：宋人大開西門，並無只騎來往。匡嗣不信，自率輕兵來看，首先進入壕塹，見吊橋裝點齊備。燕護騎尉劉雄武進前諫曰：「元帥不可輕人，適望城中，隱隱似有刀兵之狀，若不亟退，墮其計矣。」匡嗣猛省曰：「汝之言是也。」即令後軍慢進。忽門閘邊數聲炮響，如天翻地塌之勢。李漢瓊引步軍抽起壕閘，當先殺出。韓匡嗣大驚，勒馬便走。漢瓊提刀追來。遼將劉雄武奮勇迎敵。二騎相交，戰不數合，被漢瓊一刀劈於烏下。宋兵競進。<br>　　遼兵大敗，自相踐踏，死者不計其數。耶律沙一騎飛來，保救匡嗣，殺向舊營。崔彥進引馬軍斬堅而入，正遇耶律沙交鋒。耶律沙見宋兵勢大，不敢戀戰，拼死與匡嗣奪圍走奔易州。彥進掩兵追擊。遼師拔營而逃，遺棄輜重殆盡。劉廷翰從城南繞進，與彥進等合兵追趕。獨耶律休哥以中軍力戰不遲。廷翰乃收軍還城。休哥引殘軍回見匡嗣，言宋兵太甚，一時無策，可亟轉幽州，再作商議。匡嗣憂懼無已，只得率眾歸奏蕭后。<br>　　蕭后聞知敗兵折將之由，急召耶律休哥問曰：「出師未逢大敵，如何便致喪敗？」休哥以宋人用詐計相誘奏知。后曰：「軍中有汝在，何不參其議？」休哥曰：「臣亦曾諫，匡嗣以臣所料太過，乃致誤遭奸計也。」後大怒，下旨斬韓匡嗣，以正國法。耶律沙等力救曰：「匡嗣之罪，本不容辭，念其為先帝之臣，乞陛下赦之。」後怒稍解，乃削其官職，黜退為民。下令著耶律休哥為主帥，耶律斜軫為監軍，再統十萬精兵，伐宋報仇。旨令既下，休哥等剋日出師。<br>　　忽哨馬報入遂城。劉廷翰集諸將議曰：「遼兵乘銳而來，要與我等死戰，只宜堅守；一面譴人申報朝廷，待救兵一至，而後議戰，則破遼兵如拾草芥耳。」眾人遵今，各分門而守，按兵不出。<br>　　是時汴京已有邊報奏入：「近日宋遼鏖戰，宋師大勝。」君臣正在議論間，忽奏：「遼兵又犯遂城，乞發援兵相濟。」太宗聞奏，謂眾臣曰：「遂城乃幽燕之咽喉，遼兵既出，勢所必爭。若使遂城有失，則澤、潞二州亦不可守。誰領兵救之？」楊光美進曰：「楊業父子，常欲立功，以報陛下。若委之以此任，破燕師必矣。」太宗依其議，即授楊業幽州兵馬使，部兵五萬，前救遂城。業得命，欣然而行，令長子楊淵平監領余軍；自率延德、延昭，剋日兵離汴京，望遂城進發。來到赤岡下寨，隔遂城不遠，先使人報知城中。劉廷翰知是楊業來救，大喜，召諸將議曰：「楊業世之虎將，遼兵非其敵也。汝等但整飭器械相應。」彥進等各去整備。不題。<br>　　卻說楊業部父子之兵，於平原曠野，排開陣勢。忽見一彪軍，旌旗蔽日，塵土漫天。楊業出陣視之：一員大將，唇青面黑，耳大眼睜，乃耶律沙也，橫刀勒馬問曰：「來將是誰？先報姓名。」楊業笑曰：「無端逆賊，妄生邊釁。今日救死且不暇，尚敢問吾大名哉？」耶律沙顧謂軍中曰：「誰先出馬，挫宋師一陣？」言未罷，騎將劉黑達應聲而出，縱馬舞刀，直取楊業。楊業正待親戰，五郎楊延德一騎飛出，掄斧抵住交鋒。兩下吶喊，二將鏖戰。剛剛戰到第七個回合，延德賣個破綻，轉馬繞陣而走。黑達要建首功，驟馬追來，馬尾相接，延德綽起利斧，回馬當面一劈，將黑達連頭帶盔，劈落馬下而死。<br>　　番將耶律勝縱騎提刀，要來報仇。楊延昭挺槍迎戰。兩馬相交，殺做一團。延昭奮槍一刺，耶律勝翻鞍落馬，血濺塵埃。正是：<br>　　　　陣上番官拼性命，征場宋將顯威風。<br>　　楊業見二子戰勝，驅動後軍，衝人北陣。耶律沙舞刀力戰，不能抵敵，跑馬望中軍逃走。楊業一騎，左衝右突，如入無人之境。番兵大亂，死者無數。劉廷翰開了西門，引兵抄出。耶律斜軫拔寨走奔瓦橋關。廷翰與楊業合兵進擊，殺得番兵屍首相疊，血蕩成河，得其輜重衣甲極多。<br>　　楊業既獲全勝，駐師遂城之南，與諸將議曰：「遼將走據瓦橋關。我當乘此銳氣，剿滅番兵。」劉廷翰曰：「耶律休哥智勇之將，今既遠遁，元帥暫且息兵遂城，審機而進。」楊業曰：「兵貴先聲，使敵人不暇為謀，此取勝之道也。公等勿慮，只管進兵。」諸將得令，直殺奔瓦橋關，揚旗鼓噪，列陣於黑水東南，兵勢甚盛。<br>　　是時耶律休哥等，聽知宋師長驅而來，與耶律斜咎議曰：「楊家父子，真勁敵，殺我將如斬瓜切菜，無人敢當。今來攻圍瓦橋關，只可據守，不可與戰；待彼糧食將盡，而後戰之，可雪前恥矣。」斜珍然其議，下令諸將，協力堅守關口，按甲不出。宋師乘勢攻擊，關上矢石交下，人不能近，惟遠遠啖圍而已。一連攻打十數日，不能成功。<br>　　楊業親引數十騎，出關審視地理。遠望靠左一帶，盡是草岡，乃遼將屯糧之所；右邊通黑水，番兵皆據岸而營。楊業看了一遭，入軍中召劉廷翰議曰：「賊兵堅守不出，其志將待我食盡，而為攻襲之計。乘今北風夜作，寒冬天氣，關左草木焦枯，若用火攻之計，可破此關也。」廷翰曰：「令公之論，與小將暗合，惟慮耶律休哥測破。」業曰：「吾自有智伏之。」即令軍人捉一鄉老來問之曰：「瓦橋關左側，有小路可入否？」鄉老曰：「止有一條樵路，人馬不堪行。只今遼兵用木石塞斷其處，難以通透。」<br>　　令公聽罷，以酒食賜鄉老而去。召過延德謂曰：「汝引步軍五千，卸去戎裝，秘密偷出樵路，人各帶火具，候在交兵之際，即便舉起。」延德領計去了。又喚延昭入曰：「汝帶馬軍五千，乘黃昏直渡黑水，敵賊必出兵半渡來襲，便復登岸而走，吾自有兵應接。」延昭亦領計而去。楊業復謂劉廷翰曰：「公與崔彥進率所部，待吾兒退走，沿岸接戰，敵兵若見關後火起，必先慌亂，可獲全勝。」廷翰慨然而行。楊業分遣已定，自引中軍在高處瞭望。<br>　　卻說耶律斜軫見宋兵攻關不下，自與諸將談論飲酒，遣人緝探宋師動靜。回報：宋師將渡黑水，暗襲燕城。斜軫笑曰：「人言楊業善用兵，徒有虛名耳。」因遣耶律高領精兵五千，拒岸而守，乘敵半渡逆擊之，可破其眾。耶律高領兵去了。又遣耶律沙、韓暹部兵一萬，襲宋營壘。分撥已定，自與休哥等整兵接應。<br>　　將近黃昏，楊延昭引兵直趨黑水，眾人各攜土囊，從下流而渡。未過一半，耶律高即率精兵乘勢殺來。延昭軍馬復奔回南岸。遼將已渡過水，與延昭交鋒。延昭且戰且走。俄而信炮響亮，兩岸箭弩如雨。劉廷翰等斬堅而入，正迎著耶律高交鋒。耶律沙與韓暹二騎衝突宋營，喊聲如雷，奮勇而進。楊延德步兵已偷過樵逕，聽得前面金鼓不絕，知是交兵，令部下點起火具。正值夜風驟起，火勢迸發，一時滿天紅燄。番兵守糧者，各自奔&#28291;。<br>　　耶律高見關後火起，急殺回原路，被廷翰趕近前，斬落水中。比及耶律沙已知中計，復引兵來救，楊延昭、劉廷翰等合兵進擊，遼兵大敗，各拋戈棄甲逃生。楊延德引兵從關後攻出。耶律休哥保斜軫殺奔薊州，宋師遂乘機襲了瓦橋關。天猶未明，煙燄正熾，殺死番兵無數。<br>　　次日平明，諸將各上其功。楊業曰：「可乘此破竹之勢，進兵圍燕城。」廷翰曰：「令公威名已振，遼將已皆膽落。然今糧餉不繼，未可深入敵境。」令公然其言，遂駐師於瓦橋關。<br>　　卻說耶律斜軫又敗了一陣，不勝憤怒，與眾將整兵欲來決一死戰。休哥進曰：「勝敗乃兵家常事，元帥不必深恥。可奏知主上，得助兵來應，然後宋師可破也。」斜軫從其言，即差人來奏蕭后。蕭后聞奏屢敗，乃大驚曰：「宋師是誰用兵，能如此勝敵？」來軍奏曰：「河東山後令公楊業也。」蕭后曰：「久聞此老號『楊無敵』，名不虛傳矣。」即遣大將耶律奚底，率兵五萬救之。奚底得旨，即日兵出幽州。不題。<br><br>　　<br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      楊家將 </a>>> </font></td>
     <td width="60%" align=right><a href=11.htm>上一篇</a> &nbsp;&nbsp;&nbsp;&nbsp; <a href=13.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>