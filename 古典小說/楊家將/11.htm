<html>
<head>
<title>開放文學--楊家將--第十二回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      楊家將 </a>>> </font></td>
     <td width="60%" align=right><a href=10.htm>上一篇</a> &nbsp;&nbsp;&nbsp;&nbsp; <a href=12.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第十二回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>高懷德幽州大戰　宋太宗班師還汴</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說呼延贊與高懷德歸至營中，道知遼將英雄，未決勝負。仁美曰：「耶律沙乃遼之驍將，汝等當慎而戰之。」贊等退出。仁美入奏太宗曰：「遼兵勢銳，今日之戰，恐不能取勝，臣甚憂慮。」太宗曰：「朕親臨戰陣，與番將一決雌雄。」八王進諫曰：「陛下當保重，自有諸將出力，不必親犯矢石也。」太宗不聽，次日，竟下命督諸將來戰。<br>　　卻說耶律休哥正與眾將議敵宋兵之計，哨報：「宋兵傾營而來，要與元帥決一勝負。」休哥聞報，謂耶律沙曰：「大將耶律學古屯守燕地，正厄宋師之後，可令其出兵，襲宋兵後陣；吾與諸將，整兵於高梁河。」北兵剛列開陣勢，望見宋兵漫川塞野而來。前鋒呼延贊跑馬出陣，高叫：「番將選勇者來鬥。」話聲未絕，北陣中耶律沙橫刀而出。厲聲喝曰：「宋將速退，免受擒戮。」呼延贊挺槍直取耶律沙。耶律沙掄刀來迎。兩馬相交，連戰三十余合，不分勝敗。北將耶律奚底飛騎揮斧，從旁攻入。高懷德一馬當先抵住。兩下金鼓齊鳴，旌旗亂滾。<br>　　四將鏖戰之間，忽宋軍陣後數聲炮響，如山崩海湧之勢，遼將耶律學古部勁兵衝擊而來。宋軍正不知何處兵馬，先自&#28291;亂，陣腳團結不住。耶律休哥在將台上，望見宋陣已動，出一支生力軍馬，直衝其中。太宗急下令諸將護駕。潘仁美聞此消息，驟馬拼死來戰，正遇耶律休哥兵到，交馬只一合，將仁美截於馬下。郭進看見，一騎搶出，救之而還。<br>　　是時連營去遠，諸將逢著敵手，戰之未下，及聞太宗有難，乃各拋棄來救。太宗已單騎殺出圍中，落荒望汾壩而走，被耶律休哥部將兀環奴、兀裡奚二騎乘勢追逼。南營楊業看見，顧諸子曰：「主上有難，何不救之？」楊延昭匹馬當先，喝聲：「遼蠻慢走！」兀環奴激怒，掄刀便砍。延昭挺槍迎敵。戰不兩合，被延昭當胸一槍，刺落馬下。殺散追兵，見太宗立於壩上。延昭曰：「陛下之馬何在？」太宗曰：「已被亂矢所傷，不堪騎乘。」延昭曰：「可急乘臣馬，臣當步戰殺出。」太宗恐延昭無馬，不能勝敵，乃曰：「卿當乘馬而戰，吾當乘驢車而去。」延昭曰：「敵兵來得多矣，陛下速上馬，寧可傷臣，望勿顧惜。」<br>　　正在危急之際，適楊七郎單騎殺入，見延昭曰：「宋兵戰陣已亂，哥哥何不急保主上而走？」延昭曰：「汝以所乘馬與聖上騎，吾當先殺出。」七郎扶太宗上馬。延昭怒聲如雷，突出重圍，正被兀裡奚眾軍攔住。延昭咬牙覷定兀裡奚，一槍刺去，正中咽喉而死。繞過西營，北兵矢石交下，延昭透不得重圍，恰遇楊業、高懷德、呼延贊三將衝&#28291;殺來，救出太宗，走奔定州。此處可見楊延昭之勇。後人有詩贊之曰：<br>　　　　斬堅入陣救君王，敵將爭迎致滅亡；<br>　　　　未入中朝先建績，將軍名望至今香。<br>　　潘仁美收拾殘軍，但見屍首相疊，血流滿野，宋兵折去八九萬，喪其資械不可勝計。於是，易、涿等州復歸於遼。耶律休哥已獲全勝，乃收軍還幽州不題。<br>　　卻說太宗走入定州，眾將陸續都到。八王等進前拜謁。帝曰：「今日若非楊業父子力戰，朕幾一命難保。」八王曰：「陛下百靈相助，賊兵自不能傷。自今還當保重聖躬，不宜親冒險地。設使諸將一時不及救應，誰為陛下計哉？」太宗點頭以應。即召楊業入帳中，賞以緞帛二十匹，黃金四十兩。因渭之曰：「權以賜卿，聊為相信之禮。候班師之日，再議報功。」楊業再拜受命而出。八王奏曰：「運餉不給，軍士調喪，乞陛下班師還京，以慰臣民之望。」太宗從其議，即日下詔班師，以潘仁美為前隊，楊業為中隊，其餘諸將各以所部護駕在後。旨令既下，諸將準備起發定州，望汴京而還。有詩為怔：<br>　　　　澤國江山入戰圖，生民何計樂樵蘇？<br>　　　　憑君莫話封侯印，一將功成萬骨枯。<br>　　大軍一路無詞，不日歸到汴京。文武群臣朝見畢。太宗曰：「朕以幽州之辱，常懸膽以報雪。汝眾臣各陳所見，為朕熟籌之。」司徒趙普與參知政事竇偁、郭贄等奏曰：「陛下以甲兵之利，府庫之富，何患丑賊不滅哉！但以軍士圍太原已久，創痍未復，須待秋高馬肥，蓄威養銳，徐圖進取，未為晚也。」太宗從其議，下命宴征太原將士於崇元殿。是日，君臣盡歡而散。<br>　　次日降敕：封楊業為代州刺史兼兵馬元帥之職；其長子以下，俱封代州團練使；居第於金水河邊無佞宅；賜齎甚厚。群臣奏以楊業未立太功，封賜過重。帝曰：「朕以信義處人，豈可有失於臣下？」竟下命。楊業復上表，辭其眾子之職。<br>　　表曰：<br>　　臣楊業稽首拜言：竊謂聖明在上，萬物同春。臣僻生邊鄙，賦性粗率；文不能立國，武不能定亂。蒙陛下覆載之仁，浩蕩之德：賜第宅於金水之河，授敕命以代州之任。如此宏恩，使臣雖碎骨捐身，莫能效命於萬一。日夜懷懼，惟思報本。臣愚蠢之子，未見寸功子朝廷，而皆得團練使之職。恩命既下，中外駭焉。臣何敢當！乞陛下以賞罰為慎，追還眾子之誥，使臣得免濫受之罪，以圖盡職。頻思致命，不勝幸甚。<br>　　太宗覽表降旨，准其所請。楊業謝恩而退，是時邊警暫息，烽火不聞。太宗日與群臣在宮中，講論治道，計議藩鎮將帥，或升或調，皆得其宜。<br>　　話分兩頭。卻說耶律休哥自勝宋師以歸，頗有張大之志，蕭后甚倚為重。正值蕭后設宴以待文武諸臣，耶律休哥進曰：「往者以陛下福蔭，出軍迎敵宋師，臣仗諸將用命，殺之敗覷而去。今臣欲乘宋師走歸之後，人懷內懼，謹領精兵，直搗沛京，以報圍困幽州之辱。乞陛下允臣所請。」蕭后曰：「以卿所論，誠忠言也。只恐宋師人強馬壯，未可進取。」燕王韓匡嗣曰：「臣願與耶律將軍同出兵伐宋，審機而進，自有成績。」太后依奏降旨，以韓匡同為監軍，耶律休哥為救應，耶律沙為先鋒，率槽兵十萬伐宋。匡嗣等受命，即日兵出幽州，望遂城進發。<br>　　時值九月天氣，但見：寒鳳落葉秋容淡，鴻雁聲悲旅思中。遼兵進發數日，始至遂城西北五十里下寨。守遂城者，宋將劉廷翰，聽得遼兵驟至，與副將崔彥進、李漢瓊等議曰：「遼人以主上兵敗而回，乘此銳氣，特來圍城，將何以退之？」彥進曰：「若與之戰，勝敗未可知。當用詭計，豎起降旗，誘其入內擒之，可一鼓而成功也。」廷翰曰：「此計固妙，但恐其有疑，不納我等降如何？」漢瓊曰：「先以糧餉進之，彼見我情之真，決無不納。」廷翰大喜，即遣人入燕營中濟餉請降。韓匡嗣曰：「汝主來降，將何為信？」差人曰：「先獻錢糧與元帥，充軍餉之用，然後率眾納款。」匡嗣信而允之。耶律休哥進曰：「宋軍氣勢不弱，今未交鋒而請降，此誘我之計也。元帥宜整軍待之，勿信其言。」匡嗣曰：「彼以糧餉與我，豈有不真？」遂不聽休哥之諫。<br>　　次日，兵泊城下。廷翰得差人回報之語，即整點軍馬，令崔彥進率馬軍一萬，屯城東門，待遼兵入城後，斲破其營。彥進領兵去了。又喚李漢瓊領步兵一萬，屯城西門，敵人若到，放上閘橋，乘勢擒之。漢瓊亦領命而行。廷翰分遣已定，自率勁卒，密出南門，作救應之兵。<br><br>　　<br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      楊家將 </a>>> </font></td>
     <td width="60%" align=right><a href=10.htm>上一篇</a> &nbsp;&nbsp;&nbsp;&nbsp; <a href=12.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>