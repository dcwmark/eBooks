<html>
<head>
<title>開放文學--歷史通俗演義 - 元史--第十六回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 元史 </a>>> </font></td>
     <td width="60%" align=right><a href=15.htm>上一篇</a> &nbsp;&nbsp;&nbsp;&nbsp; <a href=17.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第十六回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>將帥迭亡乞盟城下　後妃被劫失守都中</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說窩闊台嗣位為汗，頒定法令，比成吉思汗在日，體制益崇。復承父遺志，以西域封察合台，令他坐鎮。西顧既可無憂，乃一意攻金。適金國遣使弔喪，並贈賵儀，窩闊台汗語來使道：「汝主久不歸降，今我父齎志以歿，我方將出師問罪，區區賵儀，算作甚麼！」金尚立國，遣使弔喪遺賵，亦是應有之儀文，窩闊台汗乃強詞奪理，卒以滅金。強國之無公理也久矣，可慨可歎！隨命發還賵儀，遣歸來使。金主珣時已去世，子守緒嗣立，得使人回報，未免恟懼。復遣人齎送金帛，至蒙古慶賀新君。窩闊台汗又不受。至金使去訖，遂召集諸王大臣議事，定計伐金。先是成吉思汗連年出征，所得財物，立即分散，並無絲毫儲積﹔蒙古諸將，嘗謂得了人民，毫無用處，不若盡行殺戮，涂膏釁血，灌潤草木，作為牧場。獨耶律楚材以為未然，至此因伐金議定，遂奏立十路課稅所，以充軍餉，每路設副使二員，悉用士人。楚材復進陳周、孔道德，且謂以馬上得天下，斷不可以馬上治。窩闊台汗深服是言，由是尚武以外，稍稍尚文，這也不在話下。<br>　　且說窩闊台汗既整兵儲餉，秣馬積芻，遂於即位二年春季，偕皇弟拖雷，及拖雷子蒙哥，《元史》作莽賚扣。率眾入陝西，連下諸山寨六十餘所，進逼鳳翔。金主遣平章政事完顏哈達，及伊喇豐阿拉引軍赴援，行至中道，聞蒙古兵勢甚強，料非敵手，竟逗留不進。至金主屢促進兵，哈達、豐阿拉只是因循推諉。嗣聞蒙古兵分攻潼關，乃稟稱潼關被攻，較鳳翔為尤急，不如先救潼關，次及鳳翔。金主無可奈何，只得依他。他二人便引軍赴潼關。潼關本系天險，且早有精兵屯駐，可以固守，哈達等避難就易，所以改道出援。於是鳳翔空虛，守了兩三月，終被蒙古兵攻陷，只潼關依然未下，拖雷自往督攻，亦不克。<br>　　部下有降將李國昌道：「金遷汴將二十年，全仗這潼關、黃河，倚為天險，我軍若從間道出寶雞，繞過漢中，沿漢江進發，直達唐鄧，那時攻汴不難了。」拖雷點頭稱善，便返報窩闊台汗，窩闊台汗道：「從前父親遺命，曾令我等假道南宋，下兵唐鄧，我且遣使至宋邦，向彼假道：彼若允我，進取尤便，否則再用此計未遲。」於是命綽布乾為行人，往宋假道。到了淝州，謁見統制張宣，一語不合，竟被張宣殺死。窩闊台汗得著此信，乃命拖雷率騎兵三萬人，竟趨寶雞，攻入大散關，破鳳州，屠洋州，出武休東南，圍興元軍﹔復遣別將取大安軍路，開魚鱉山，撤屋為筏，渡嘉陵江，略地至蜀。蜀系宋地，宋制置使桂如淵逃去，被蒙古兵拔取城寨，共四百四十所。拖雷尚不欲絕宋，召使東還，會兵陷饒風關，飛渡漢江，大掠而東。<br>　　警報如雪片一般，遞入汴都，金主守緒，急召宰執台諫入議。大眾都說北軍遠來，曠日需時，勞苦已極，我不如在河南州郡，屯兵堅守，且由汴京備糧數百斛，分道供應﹔北軍欲攻不能，欲戰不得，師老食盡，自然退去。看似好計，奈各處不能堅守何。金主守緒歎道：「南渡二十年來，各處人民，破田宅，鬻妻子，豢養軍士，只望他殺敵禦侮，保衛邦家﹔今敵至不能迎戰，望風披靡，直至京城告急，尚欲以守為戰，如此怯弱，何以為國！我已焦思竭慮，必能戰然後能守。存亡有天命，總教不負吾民，我心才少安哩！」所言亦是，可惜無補國亡。乃詔諸將出屯襄鄧，並促哈達、豐阿拉兩帥，速即還援。哈達、豐阿拉馳歸。至鄧州，別將楊沃衍、禪華善，及前被史天澤殺敗的武仙，俱率兵來會。哈達膽子稍壯，麾諸軍出，屯順陽。嗣探悉蒙古兵方渡漢江，部將急欲往截，為豐阿拉所阻。至蒙古兵畢渡，乃進至禹山，分據地勢，列陣以待。蒙古兵到了陣前，不發一矢，驟然退去，哈達亦下令收軍。諸將請追蒙古軍，哈達道：「北軍不戰自走，定懷詭謀，我若追去，正中彼計！」料敵亦明，無如尚差一著。遂勒馬南歸，返行裡許，忽覺塵霧蔽天，呼嘯不絕﹔哈達忙覓一小山，登岡瞭望，但見蒙古軍騎、步相間，分作三隊，迅奔前來。哈達歎道：「繞我背後，潛來襲我，正是變生不測，我看他軍伍嚴肅，行列整齊，定是不可輕敵呢！」急忙下山麾兵，擬從旁道走避，怎奈蒙古軍已是到來，只好與他對仗。兩下廝殺，蒙古軍少卻，豐阿拉驅兵遍去，誰知蒙古軍復回馬馳突，十蕩十決，幾乎被他蹂躪，虧得部將富察鼎珠，奮力截殺，蒙古兵始退。哈達便沿山紮營，語豐阿拉道：「北兵號三萬名，輜重要居一成，今相持二、三日，若乘他退兵，出軍奮擊，不患不勝！」豐阿拉道：「江路已絕，黃河不冰，彼入重地，已無歸路，我等可待他自斃，何用追擊！」想已被前日嚇慌，故膽怯乃爾。<br>　　翌日，蒙古兵忽不見。邏騎謂已他去，哈達、豐阿拉遂欲返鄧州。正在前行，忽斜刺裡閃出敵軍，竟將金軍衝作兩截。哈達、豐阿拉忙分兵接戰，等到敵軍殺退，後面的輜重，已是不見。哈達頓足不已，豐阿拉談笑自若，與哈達並入鄧州，收集部兵，偽稱大捷。總是豐阿拉奸猾。金廷百官，上表慶賀。<br>　　丑甚。<br>　　民堡城壁，皆散還鄉社，滿望烽煙無警，雞犬不驚。哪知拖雷軍尚自留著，窩闊台汗且自河清縣白坡鎮渡河，進次鄭州，遣速不台攻汴城。城中兵民，不意北兵猝至，驚愕萬分，金主也惶急異常，忙命翰林學士趙秉文，草旨罪己，改元施赦，文中大意，說得聲情兼至，淒楚動人，聞者為之泣下。徒有文辭，何濟於事。<br>　　時京城諸軍，不盈四萬，城周百二十里，未能遍守，只得飛召哈達、豐阿拉軍還援汴城。哈達、豐阿拉一行，拖雷即用鐵騎三千，追尾金軍﹔金軍還擊，他偏退去，金軍啟行，他又來襲，弄得金軍不遑休息，且行且戰。至黃榆店，雨雪不能進。蒙古將速不台，已派兵阻金援師，於是哈達、豐阿拉軍，前後被蒙古軍遮斷。會雪已稍霽，又得汴京危急消息，不得已引軍再行。途次遇大樹塞道，費著無數兵力，始得通途。既到三峰山，蒙古兵兩路齊集，四面蹙圍。相持數日，料得金軍困憊，恰故意開了一面，縱他奔走。金軍果然中計，甫經逸出，被蒙古軍夾道奮擊，頓時大&#28291;，聲如崩山。武仙率三十騎先走，楊沃衍等戰死，哈達知大勢已去，忙邀豐阿拉面商，擬下馬死戰，孰料豐阿拉已杳如黃鶴，不知去向！只有禪華善等，尚是隨著，乃相偕突圍，走入鈞州。<br>　　窩闊台汗在鄭州，聞拖雷與金相持，遣琨布哈、齊拉袞等，作為援應。至則金軍已&#28291;，遂會兵到鈞州城下，合力攻擊。未幾城陷，哈達匿窟室中，由蒙古軍尋著，牽出殺死。且下令招降道：「汝國所恃，地理惟黃河，將帥惟哈達，今哈達被我殺了，黃河被我奪了，此時不降，更待何時！」金軍降者半，死者半，獨禪華善先匿隱處。至殺掠稍定，竟自至蒙古軍前，大聲道：「我金國大將，欲進見白事。」蒙古軍將他牽住，入見拖雷。拖雷問他姓名，禪華善道：「我名禪華善，系金國忠孝軍統領，今日戰敗，願即殉國。只我死亂軍中，人將謂我負國家，今日明白死，還算得轟轟烈烈，不愧忠臣！」恰是好漢。拖雷勸他投降，他卻眥裂髮指，痛口叫罵。惱得拖雷性起，命左右斲他足脛，戳他面目，他尚噀血大呼，至死不屈。蒙古將悲他死義，用馬奶為奠，對屍祝道：「好男兒，他日再生，當令與我作伴！」奠畢，將屍掩埋，不在話下。<br>　　只豐阿拉先已遠走，被蒙古兵追獲，押見拖雷。拖雷亦迫他投誠，反覆數百言，豐阿拉恰慨然道：「我是金國大臣，只宜死在金國境內！」餘無他言，亦被殺死。豐阿拉實是誤金，只為金死義，尚堪曲恕。自是金國的健將銳卒，死亡殆盡，汴京已不可為了。潼關守將納哈塔赫伸，聞哈達等戰歿，很是驚慌，竟與秦藍守將完顏重喜等，率軍東遁。裨將李平，以潼關降蒙古。蒙古兵長驅直入，追金軍於盧氏縣。金軍已無戰志，且因山路積雪，跋涉甚艱，隨軍又多婦女，哀號盈路，至是為蒙古兵追及，未曾接仗，重喜先下馬乞降。蒙古將以重喜不忠，把他斬首。該殺。烏登赫伸引數十騎走山谷間，亦被追騎搜獲，一概祭刀。蒙古兵進圍洛陽，留守薩哈連背上生疽，不能出戰，投濠自盡。兵民推警巡使強伸，登陴死守，歷三月餘，無懈可擊，蒙古軍乃退去。<br>　　金主守緒因汴城圍急，沒奈何遣使請和。蒙古將速不台道：「我受命攻城，不知他事。」是時蒙古已創制石炮，運至城下，每城一角，置炮百餘，更迭彈擊，晝夜不息。幸汴城垣堞堅固，相傳五季時周世宗修築，用虎牢土疊牆，堅密如鐵，雖受炮石，不過外面略損，未嘗洞穿。金主又募死士千人穴城，由濠逕渡，燒他炮座。蒙古兵雖曾防著，究未免百密一疏，因此攻城歷十六晝夜，內外死傷，約數十萬名，城仍兀然巋峙，不能攻陷。會窩闊台汗欲自鄭州還國，因遣使諭金主降，並飭速不台緩攻。速不台乃語城守道：「你主既欲講和，可出來犒軍！」金主乃遣戶部侍郎楊居仁出城，帶著牛羊酒炙，並金帛珍異，犒給蒙古軍，且願遣子入質蒙古。於是速不台許即退兵，散屯河、洛間，金主封荊王守純子鄂和為曹王，遣他為質。鄂和不好違慢，涕泣辭去。<br>　　金參政喀齊喀以守城為己功，欲率百官入賀。歷代亡國，多被若輩所誤。金內族思烈道：「城下乞盟，春秋所恥，何足言賀！」喀齊喀反怒道：「社稷不亡，君臣免難，難道不是喜事麼？」嗣因金主守緒亦不欲受賀，因而罷議。汴京總算解嚴。<br>　　一波才平，一波又起。蒙古行人唐慶等來答和議，暫就客館，竟被金飛虎兵頭目申福，馳入館內，將唐慶殺死，並及隨官三十餘人。和議復絕，蒙古兵又長驅而至，招之使來，曲在金國，政刑如此，安得不亡。金主守緒，復飛檄各處勤王。時武仙遁駐留山，收集&#28291;兵十萬人，奉檄援汴。還有鄧州行省完顏思烈，鞏昌統帥完顏仲德，也引兵入援。甫至京水，不虞蒙古兵已先候著，吶一聲喊，似狼虎攢羊一般，亂突亂殺，嚇得金軍膽戰心驚，沒一個不退走了。<br>　　且說窩闊台汗返國後，以金主背和殺使，復親自出師至居庸關，為拖雷後援。忽得暴疾，昏憒不省人事，乃召師巫卜祝。巫言金國山川神祇，為了軍馬擄掠，屍骨堆積，以此作祟，應至各山川禱祀，或可禳災。既而命巫往禱，病仍不癒，且反加重。巫返謂祈禱無益，必須由親王代死，方可告痊。正說著，窩闊台汗忽開眼索飲，神氣似覺清醒，左右以巫言告，窩闊台汗道：「哪個親王，可為我代？」言未已，忽報拖雷馳來問疾。由窩闊台召入，與述巫言。拖雷道：「我父親肇基擇嗣，將我兄弟內，選你做了大汗，我在哥哥跟前，忘著時要你提說，睡著時要你喚醒。如今若失了哥哥，何人提我？何人喚我？且所有百姓，何人管理？不如我代了哥哥罷！我出征數年，屠掠蹂躪，造成無數罪孽，神明示罰，理應殛我，與哥哥無涉！」遂召師巫入告道：「我代死罷，你禱告來！」師巫奉命出去。過了片晌，又取水入內，對水誦咒畢，即教拖雷飲訖。拖雷飲著這水，好似飲酒一般，覺得頭暈目昏，便向窩闊台汗道：「我若果死，遺下孤兒寡婦，全仗哥哥教導！」窩闊台汗應著，拖雷便出宿別寢，是晚竟逝世了。本段文字，從《秘史》彩來，並非著書人捏造，但事之真偽，不可考實，而蒙俗信巫，或有此離奇之史。拖雷生有六子，長即蒙哥，次名末哥，一作默爾根。三名忽都，一作瑚圖克圖。四即忽必烈，五即旭烈兀，六名阿裡不哥。一作阿裡克布克。後來蒙哥、忽必烈，皆嗣大汗位，忽必烈且統一中原，待後慢表。<br>　　且說拖雷死後，蒙古兵經略中原，要推速不台為主帥。速不台尚未至汴，金主守緒，先已東走。原來汴京城內，食糧已盡，括粟民間，不及三萬斛，已經滿城蕭索，餓莩載途。兼且城中大疫，匝月間死數十萬人。金主知大勢已去，乃集軍士於大慶殿，諭以京城食盡，今擬親出禦敵﹔遂命右丞相薩布，平章博索等，率軍扈從，留參政訥蘇肯，樞密副使薩尼雅布居守，自與太后皇后妃主等告別，大慟而去。既出城，茫無定向。諸將請往河朔，乃自蒲城東渡河，適大風驟起，後軍不能濟，蒙古將輝爾古納追至，殺斃無算，投河自盡者六千餘人。金元帥賀德希戰死。<br>　　金主渡河而北，遣博索攻衛州，不意蒙古將史天澤復自真定殺到。博索連忙遁還，走告金主，請速幸歸德。金主遂與副元帥阿裡哈等六七人，乘夜登舟，潛涉而南，奔歸德府。諸軍聞金主棄師，沿路四&#28291;。歸德總帥什嘉紐勒緷，迎見金主，稟告各軍怨憤情形，乃歸罪博索，梟首伏法。跋胡疐尾，亡象已見，即殺博索，亦屬無益。嗣遣人至汴京，奉迎太后及後妃，誰知汴京裡面，又鬧出一樁天大的禍案。<br>　　先是金主守緒出走時，命西面元帥崔立，駐守城外。崔立性甚淫狡，潛謀作亂，聞歸德有使來迎兩宮，他即帶兵入城，問訥蘇肯及薩尼雅布道：「京城危困已極，你等束手坐視，做甚麼留守？」二人尚未及答，他即麾兵將二人殺死。隨即闖入宮中，向太后王氏道：「主子遠出，城中不可無主，何不立衛王子從恪？他的妹子，曾在北方為後，應十二回。立了他，容易與北軍議和。」太后戰慄不能答，崔立遂矯太后旨，遣迎從恪，尊為梁王監國。自稱太師都元帥尚書令鄭王，兄弟黨羽皆拜官。並托辭金主出外，索隨駕官吏家屬，征集婦女至宅中，有姿色者迫令陪寢，每日必十數人，晝夜裸淫，尚嫌未足。且禁民間嫁娶，聞有美女，即劫入內室，縱情戲狎，稍有不從，立即加刃。百姓恨如切骨，只有他的爪牙，說他功德巍巍，莫與比倫。名教掃地。正欲建碑勒銘，忽報速不台大軍到了。諸將問及戰守事宜，他卻從容談笑道：「我自有計！」是晚，即出詣速不台軍前，與速不台議定降款。還城後，搜括金銀犒軍，脅迫拷掠，慘無人道，甚至喪心昧良，賣國求榮，竟把那金太后王氏，皇后圖克坦氏，以及梁王從恰，荊王守純，暨各宮妃嬪，統送至速不台軍，作為犒軍的款項。看官，你想毒不毒，凶不兇呢？史稱荊、梁二王，為速不台所殺，其餘後妃人等，押送和林，在途艱苦萬狀，比金擄徽、欽時為尤甚。小子敘此，不禁潸然，有詩為證：<br>　　豈真天道好循環？北去和林淚血斑。<br>　　回憶徽欽當日事，先人慘刻後人還。<br>　　汴京失陷，後事如何，俟小子下回交代。<br>　　金至哀宗，已不可為矣。哈達名為良將，而臨陣多疑，不能決斷，欲以之敵蒙古軍，勇怯懸殊，宜乎其有敗無勝也！金主守緒，城下乞盟，遣子入質，應亟籌生聚教訓之道，外慎邦交，內固國事，則金雖殘弱，尚可圖存。乃議和之口血未乾，而戕使之釁端又啟﹔申福擅殺，不聞加罪，卒之寇氛又逼，汴京益危，日暮途窮，去將焉適！加以逆臣叛國，背主求榮，後妃可作犒款，都城可作贄儀，雖曰天道好還，前之迫人也如此，後之迫於人也亦如此﹔然亦何嘗非人事致之耶？本回全敘亡金事跡，而金之所以致亡，已躍然紙上。徒謂其錄述之詳，猶皮相之見也。<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 元史 </a>>> </font></td>
     <td width="60%" align=right><a href=15.htm>上一篇</a> &nbsp;&nbsp;&nbsp;&nbsp; <a href=17.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>