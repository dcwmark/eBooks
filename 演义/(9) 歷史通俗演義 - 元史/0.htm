<html>
<head>
<title>開放文學--歷史通俗演義 - 元史--自序</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 元史 </a>>> </font></td>
     <td width="60%" align=right>本書始 &nbsp;&nbsp;&nbsp;&nbsp; <a href=1.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>自序</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b></b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　古史之美且備者多矣，而元史獨多缺憾，非史官之失職也，文獻不足征耳。元起朔漠，本乏紀錄，開國以後，即略有載籍，而語不雅馴，專屬蒙文土語，搢紳先生難言之。逮世祖朝，始有實錄，相沿至於寧宗，共十有三朝。然在世祖以前，仍多闕略，世祖以後，則往往詳於記善，略於懲惡。史為國諱，無足怪也。元亡明興，洪武二年，得元十三朝實錄，命修元史，以李善長為監修，宋濂、王禕為總裁，二月開局，八月書成。惟順帝一朝，史猶未備。又命儒士歐陽佑等，往北平彩遺事，明年二月，重開史局，閱六月書成，頒行後，已有竊竊然滋議者。蓋其時距元之亡，第閱二、三年，私家著述，&#23584;有所聞，無由裒合眾說，覈定異同，觀徐一夔與王禕書，謂：「考史莫備於日曆及起居注，元不置日曆，不設起居注，惟中書時政科，遣一文學掾掌之，以事付史館，即據以修實錄，其於史事已多疏略。至順帝一朝，且無實錄可據，唯憑採訪以足成之，恐事未必，覈言未必，馴首尾未必貫穿」云云。然則元史之倉卒告成，不克完善，在徐氏已豫知之矣。厥後商輅等續撰《綱目》，薛應旗復作《通鑑》，陳邦瞻又著《紀事本末》，體制不同，而所彩事實，不出正史之外，其闕漏固猶昔也。他若《皇元聖武親征錄》，記太祖、太宗事，元秘史亦如之，語仍鄙俚，脫略亦多。《丙子平宋錄》，記世祖事，《庚申外史》，記順帝事，一斑之窺，無補全史。而《元朝名臣事略》，暨《元儒考略》等書，更無論已。自明迄今，又閱兩朝，後人所作，可為元史之考證者，惟《蒙韃備錄》、《蒙古源流》及《元史譯文證補》等書。《元史譯文證補》，出自近年，系清侍郎洪鈞所輯，謂從西書輾轉譯成，其足正元史之闕誤者頗多，顧僅至定憲二宗而止。《蒙韃備錄》及《蒙古源流》亦一秘史類耳。明清二代多宿儒，容有鉤隱索沈，獨成善本，惜鄙人見聞局隘，未能一一盡窺也。本年春，以橐筆之暇，偶閱東西洋史籍譯本，於蒙古西征時，較中史為詳，且於四汗分封，及其存亡始末，亦足補中史之闕，倘所謂禮失求野者非耶？不揣譾陋，竊欲融合中西史籍，編成元代野乘以資參考。尋以材力未逮，戲成演義，都六十回。事皆有本，不敢臆造，語則從俗，不欲求深。而於元代先世及深宮軼事，外域異聞，凡正史之所已載者，酌量援引，或詳或略，正史之所未載者，則旁徵博彩，多半演入，茶餘酒後，取而閱之，非特足供消遣，抑亦藉廣見聞，海內大雅，其毋笑我蕪雜乎？是為序。<br><br>　　　　　　　　　　　　　　　　　　　中華民國九年一月古越蔡東帆自識於海上寓廬。<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 元史 </a>>> </font></td>
     <td width="60%" align=right>本書始 &nbsp;&nbsp;&nbsp;&nbsp; <a href=1.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>