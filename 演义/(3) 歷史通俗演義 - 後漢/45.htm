<html>
<head>
<title>開放文學--歷史通俗演義 - 後漢--第四十六回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 後漢 </a>>> </font></td>
     <td width="60%" align=right><a href=44.htm>上一篇</a> &nbsp;&nbsp;&nbsp;&nbsp; <a href=46.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第四十六回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>馬賢戰歿姑射山　張綱馳撫廣陵賊</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說中常侍張逵，素行狡黠，善能希旨承顏，得邀主眷。只是漢宮裡面的宦官，多至千百，幾不勝數，彼爭權，此奪寵，所以互相奔競，迭起不休。當時張逵以外，尚有小黃門曹節，及曹騰孟賁等，俱為順帝所昵愛，攬權用事。甚至後兄梁冀，及冀弟不疑，常與往來，結為至交。大將軍梁商，亦未嘗禁止，反令兒輩通好權閹，作為護符，朝臣莫敢與抗。只張逵相形見絀，滿懷不平，遂串同山陽君宋娥，及黃龍楊佗孟叔李建張賢史汎王道李元李剛等九侯，誣奏大將軍梁商，與曹騰孟賁等陰圖廢立，請即加防。順帝卻正容答道：「必無此事！朕想汝等共懷妒忌，故有此言！」逵等都不禁失色，當即退出。只逵因妒生恨，因恨生懼，自思一不做，二不休，不如冒險一試，先除曹騰孟賁，再作後圖。當下捏造偽詔，收捕騰、賁下獄。好大膽子，想是活得不耐煩，故有此舉。順帝聞知，勃然大怒，立飭拿住張逵，交付法司，一經拷訊，水落石出，便將逵推出市曹，一刀兩段。乳母宋娥，奪爵歸田﹔黃龍等九侯，遣令就國，削去國土四分之一﹔釋出曹騰孟賁，守職如故。自是閹黨十九侯中，除已死及被黜外，只有廣平侯馬國，下雋侯陳予，東阿侯苗光，總算保全爵邑，富貴終身。也是這三人，不欲爭權，故得倖免。這且擱過不表。<br>　　且說隴西塞外的雜羌，自經麻奴降服後，幸得少安。見前文。既而麻奴病死，弟犀苦嗣為燒當羌酋，陰有貳心，又嗾動鍾羌叛漢，寇掠涼州。護羌校尉馬賢，引兵出擊，斬首千餘級，餘眾多降，賢得進封都鄉侯。嗣賢坐事征還，代以右扶風韓皓﹔皓不久復罷，由張掖太守馬續繼任。鍾羌酋良封等，又復為亂，入寇隴西漢陽，有詔再起馬賢為謁者，前往鎮撫。賢至隴西，馬續已擊敗良封，再由賢調發隴西吏士，及羌胡各騎兵，追封出塞，斬首千八百級﹔封窮蹙失勢，被賢擊斃，親屬俱降。賢復進剿鍾羌支族且昌等，亦獲大勝，且昌等率諸種十餘萬眾，詣梁州刺史處投誠。漢廷乃仍使賢為護羌校尉，調馬續為度遼將軍。續蒞任四年，恩威兩濟，頗得民心。獨南匈奴左部句龍王吾斯車紐等，恃強不法，竟率三千餘騎，入寇西河，復煽惑右賢王，合兵七八千人，進圍美稷，殺死朔方代郡各長吏。度遼將軍馬續，因與中郎將梁並，烏桓校尉王元，發邊兵及羌胡騎士，共二萬餘人，掩擊吾斯車紐等聯兵，斬馘頗多。吾斯車紐雖然敗衄，卻是屢散屢聚，隨處騷擾。漢廷遣使齎詔，往責南單於，單於休利，本未預謀，不得已脫帽避帳，至中郎將梁並處謝罪。並卻好言撫慰，遣令歸庭。未幾並因病乞休，後任為五原太守陳龜。龜以南單於不能馭下，外順內叛，逼令自殺。又欲徙單於近親，入居內郡，遂致胡人生貳，各有違言。朝廷因他辦理不善，逮還都中，下獄免官。大將軍梁商，擬招降叛胡，不欲多勞兵戎，乃上表申議，略云：<br>　　匈奴寇叛，自知罪大，窮鳥困獸，猶圖救死，況種類繁熾，不可殫盡。今轉戰日增，三軍疲苦，虛內給外，非中國之利。竊見度遼將軍馬續，素有謀謨，且典邊日久，深曉兵要，每得續書，與臣策合。宜令續深溝高壘，以恩信招降，宣示購賞，明其期約，如此則丑類可服，國家無事矣。<br>　　順帝依言，詔令馬續招降叛虜，毋得一意用兵。梁商又致書與續道：<br>　　中國安寧，忘戰日久。良騎野合，交鋒接矢，決勝當時，此戎狄之所長，而中國之所短也﹔強弩乘城，堅營固守，以待其衰，此中國之所長，而戎狄之所短也。宜務先所長，以觀其變，設購開賞，宣示反悔，勿貪小功，以亂大謀，是所至要！<br>　　馬續既接朝旨，復得商書，當然專心招撫，斂威用恩。南匈奴右賢王部抑鞮等，率領萬三千口，詣續乞降，惟吾斯車紐，仍然未服。吾斯且推車紐為單於，東引烏桓，西收羌胡等數萬人，攻破京兆虎牙營，戕上郡都尉及軍司馬，轉掠並涼幽冀四州。未曾大挫強虜，徒欲壹意主撫，亦為啟寇之階。朝廷尚主張退守，但徙西河治離石，上郡治夏陽，朔方治五原。待至寇勢日迫，警報時聞，乃遣中郎將張耽，招集幽州烏桓諸郡營兵，出討叛虜。耽有膽略，善撫士卒，軍中樂為效死，行至馬邑，與虜兵相值，一陣橫掃，梟得虜首三千級，生擒無算。車紐與諸豪帥骨都侯等，心驚膽落，匍匐請降。惟吾斯竄去，嗣復收拾餘燼，再來寇邊。耽與馬續合兵奮擊，追至谷城，大破吾斯﹔吾斯遁入天山，與烏桓兵依險自固。耽窮兵深入，逾澗攀崖，猱升而上，連斬烏桓渠帥，奪還被掠人畜，不可勝計。吾斯復遁，虜勢乃衰。偏是北寇漸稀，西羌復熾，甚至蹂躪三輔，烽火連天。原來且昌羌等投降以後，餘羌亦多被馬賢擊走，隴右卻安靜了年餘。已而燒當羌酋那離等復叛，又為馬賢所誅。賢奉調為弘農太守，另任來機劉秉為並涼二州刺史。機與秉出都時，往辭大將軍梁商，商與語道：「古稱戎狄荒服，蠻夷要服，是說他荒忽無常，全在鎮撫得人，臨事制宜，毋拂彼性。今二君素性嫉惡，太分黑白，孔子所謂人而不仁，疾之已甚，必致激亂，何況蠻夷戎狄哩？願二君務安羌胡，防大赦小，方可無虞！」既知二君性刻，何勿上表諫詛？機等雖然應命，但本性難移，怎能遽改？到任以後，苛待群羌，多所擾發，於是且凍傅難鍾羌等復叛，攻掠金城湟中，入寇三輔，殺害長吏，毒虐生民。朝廷聞警，急將機秉二人逮還，特拜馬賢為征西將軍，使騎都尉耿叔為副，帶領左右羽林五校士，及諸郡兵十萬人，出屯漢陽。大將軍梁商慮賢年老難任，請改用大中大夫宋漢，順帝不從。賢在途稽留，多日不進，時馬融為武都太守，上書進諫道：<br>　　今雜種諸羌，轉相鈔掠，宜及其未並，亟請深入，破其支黨，而馬賢等處處留滯。羌胡百里望塵，千里聽聲，今逃匿避回，漏出其後，則必侵寇三輔，為民大害。臣願請賢所不可，用關東兵五千，裁假部隊之號，盡力率厲，埋根行首，以先吏士﹔三旬之後，必克破之。臣少習學藝，不更武職﹔猥陳此言，必受誣罔之辜。昔毛遂廝養，為眾所嗤，終以一言，克定從要。從讀如縱。臣又聞吳起為將，暑不張蓋，寒不披裘﹔今賢野次垂幕，珍肴雜沓，兒子侍妾，事與古反。臣懼其將士將不堪命，必有高克&#28291;破之懮也！高克，鄭人，見《左傳》。<br>　　書入不報。安定人皇甫規，聞馬賢不恤軍事，料其必敗，亦據實上聞，順帝既不從融言，怎肯聽信皇甫規？當然擱置不理，惟遣使催促馬賢進兵。賢進抵漢陽，尚是無心進戰。至永和六年正月，且凍羌分道入寇，掠武都，燒隴關，蔓延甚盛，賢不得已挈領二子，及騎士五六千名，出御射姑山。羌眾設伏以待，誘賢入谷，四面趨集，把賢困在垓心，賢與二子左衝右突，終不得脫，徒落得父子同殉，暴骨沙場。敗報傳達京師，順帝未免歎息，特賜馬賢家布三千匹，谷千斛，封賢孫為舞陽亭侯﹔更遣侍御督錄征西營兵，撫恤死傷。惟羌眾得了大勝，勢燄益張。向來羌人分作兩派，居住安定北地上郡西河邊境，號為東羌﹔居住隴西漢陽金城邊境，號為西羌。至是東西連合，愈聚愈多，就中有一班鞏唐羌，更是蠻野，趁著漢兵敗衄，長驅深入，自隴西直抵三輔，焚園陵，擾關中，殺傷長吏。廧陽令任頵，引兵截擊，因寡不敵眾，竟至陣亡。獨武威太守趙衝，擊敗鞏唐羌，斬首四百餘級，收降二千餘人，有詔令護羌校，總督河西四郡兵馬，便宜行事。安定時亦被兵，郡將因皇甫規智略過人，命為功曹，使率甲士八百人，出遏叛羌。規首冒鋒刃，揮兵殺敵，斲死羌人前驅數名，羌眾駭退，安定解嚴，乃舉規為上計掾，詣都報冊。<br>　　規乘便上疏，自請效力，疏中有云：<br>　　臣比年以來，數陳便宜，羌戎未動，察其將反﹔馬賢始出，知其必敗，誤中之言，皆可考據。臣每維賢等擁眾四年，未有成功，懸師之費，且百億計，出於平民，回入奸吏，故江湖之人，群為盜賊。青徐荒饑，襁負流散。夫羌戎&#28291;叛，不由承平，皆由邊將失於綏馭，乘常守安，則加侵暴，苟競小利，則致大害，微勝則虛張首級，軍敗則隱匿不言。軍士勞怨，困於猾吏，進不得快戰以邀功，退不得溫飽以全命，餓死溝渠，暴骨中原﹔徒見王師之出，不聞振旅之聲。酋豪泣血，驚懼生變，是以安不能久，叛則經年，臣所以搏手叩心而增歎者也。願假臣兩營二郡，屯列坐食之兵五千，出其不意，與護羌校尉趙衝，共相首尾。<br>　　土地山谷，臣所曉習﹔兵勢巧便，臣已更之﹔可不煩方寸之印，尺帛之賜，高可以滌患，下可以納降。若謂臣年少官輕，不足用者，凡諸敗將，非真由官爵之不高，年齒之不邁也！臣不勝至誠，沒死自陳，翹首待命。<br>　　順帝覽疏，因規資輕望淺，不肯委任，規乃出都歸郡。會鞏唐羌復寇北地，北地太守賈福，與趙衝合兵出討，失利退還，羌眾復轉寇武威。順帝聞羌寇充斥，涼州震驚，乃復徙安定北地吏民，入居扶風馮翊﹔一面使執金吾張喬，行車騎將軍事，引兵萬五千人，屯守三輔。既而護羌校尉趙衝，招降罕種羌五千餘戶，復連敗燒何燒當等羌，羌眾乃散匿塞外，邊患少紓。詔罷張喬屯兵，仍使還都。適大將軍梁商得病，醫治無效，順帝親往省問，見商臥不能起，料知危險，因問及後事，商且喘且答道：「尚書周舉，從前坐事免官，由臣召為從事中郎，此人清高中正，可以重任，願陛下留意！」周舉免官復起，借商口中補敘，但商知舉之忠，奈何不知子之惡？順帝允諾，嗣見商無他言，便即辭去。商更召囑諸子道：「我實不德，享受多福，生不能輔益朝廷，死或致耗費帑藏，如衣衾飯唅玉匣珠貝等類，何益朽骨？況邊境不寧，盜賊未息，豈尚可為我一人，虛糜國庫？俟我氣絕，即當載至&#20898;舍，當即殯殮﹔殮已開&#20898;，&#20898;開即葬。祭食如我生存時，毋用三牲。孝子當善述父志，不宜違我遺言！」說畢即逝。諸子呈報遺命，順帝不聽，特賜東園壽器，涂以朱漆，飾以銀鏤，並玉匣什物二十八種，錢三百萬，布三千匹，予諡忠侯。及出葬時，命兵車甲士護喪，皇后親送，順帝至宣陽門遙望靈輀，並作誄云：「孰只忠侯，不聞其音？背去國家，都茲玄陰﹔幽居冥冥，靡所宜窮。」這誄文派員往讀，即令商長子冀嗣封乘氏侯，並承父職為大將軍，冀弟不疑為河南尹，且進周舉為諫議大夫，一是報商舊績，一是從商遺言。偏梁冀貪婪驕恣，與乃父大不相同，所有正人君子，俱為冀所不容。會值荊州盜起，連年不安，順帝使李固為荊州刺史。固妥為慰撫，赦過宥罪，許賊更新，賊目夏渠等自縛歸罪，由固遣令曉示，群賊一律反正，全州肅清。獨南陽太守高賜等，受贓懼罪，恐為固所按考，特派心腹，使載金入都，重賂梁冀。冀愛財如命，悉數收受，即替他千里移檄，囑固從寬。固不阿權貴，糾察愈嚴，高賜等復向冀乞憐，冀竟左遷固為泰山太守。泰山亦多盜賊，郡守嘗屯兵千人，隨處防剿，終不能平﹔固到任後，卻將屯兵罷遣歸農，但留戰士百餘人，囑令四處招誘，不到一年，賊皆弭散。惟他處牧守，多是貪污闒茸，但知巴結上官，不知安輯百姓，因此流離載道，半為盜賊。可恨這班牧守，諱無可諱，剿不勝剿，又只好歸咎人民，奏報朝廷。順帝特改永和七年為漢安元年，大赦天下，分遣侍中杜喬，及光祿大夫周舉郭遵馮羨欒巴張綱周栩劉班等八人，巡行州郡，宣諭威德，表舉賢良。如刺史二千石有貪污不法，即馳驛舉劾﹔二千石以下，許得便宜收系。喬等拜命即行，惟張綱年齒最少，氣節獨高，出京不過裡許，至雒陽都亭，竟將車輪埋藏地下，慨然說道：「豺狼當道，安問狐狸？」當下繕好奏疏，還都呈入，彈劾大將軍梁冀，及河南尹梁不疑，開篇即云：<br>　　大將軍冀，河南尹不疑，蒙外戚之援，荷國厚恩，以芻蕘之資，居阿衡之任，不能敷揚五教，冀贊日月，而專為封豕長蛇，肆其貪叨，甘心好貨，縱恣無厭，多樹諂諛，以害忠良，誠天威所不赦！大辟所宜加也！<br>　　後文又條陳冀等十五罪，說得淋漓透徹，慷慨激昂。史傳中，止言無君之心，十五罪未曾詳敘故事，故本書亦只從略。時梁冀妹為皇后，內寵方盛，諸梁姻族，佈滿內外，綱卻不顧利害，言人未言，廷臣都為震栗。幸順帝知他忠直，未嘗加譴，但不過將原奏擱起，置諸度外罷了。冀因此恨綱，輒思借端中傷。適廣陵賊張嬰，聚眾數萬，攻殺刺史二千石，寇亂徐揚間，非常猖獗﹔前任郡守，只求兵馬衛護城廨，無一敢討。冀乃囑使尚書，舉綱為廣陵太守。綱單車赴任，但率郡吏十餘人，逕詣嬰壘。嬰不知何因，閉壘拒綱，綱手書諭嬰道：「我奉詔宣慰，並非征討，汝等不必驚慌，且容我入壘明言，從與不從，悉聽汝便，何必閉門拒我，自示張皇呢？」嬰見綱來意和平，乃開門出迎，拜伏道旁。綱親為扶起，偕行入壘，延令就座，問所疾苦。嬰答言官吏暴虐，不得不變計逃生。綱隨機曉諭道：「前後二千石，多肆貪暴，致君等懷憤相聚，二千石原是有罪，但君等所為，亦屬非義。今主上仁聖，欲以文德服人，特遣我來此撫慰，意在榮以爵祿，不願迫以刀鋸，這正是君等轉禍為福的時會了！若聞義不服，天子必赫然震怒，徵調荊揚豫兗大兵，雲集壘前，豈不危甚？試想用弱敵強，怎得為明？棄善取惡，怎得為智？去順效逆，怎得為忠？身死嗣絕，怎得為孝？背正從邪，怎得為直？見義不為，怎得為勇？利害得失，關係非輕，請君自擇去就便了！」嬰聽綱說畢，不禁泣下道：「荒裔愚民，不能自達朝廷，坐遭侵枉，遂致嘯聚偷生，譬諸魚游釜中，喘息須臾，不遑後顧。今明府開誠曉諭，使嬰等再見天日，尚有何言？但恐既陷不義，一經投械，終不免拿戮呢！」綱與嬰指天為誓，必不爽約，嬰乃決計投誠。俟綱別去，遂遍告部眾萬餘人，至次日齊至郡廨，與妻子面縛歸降。綱再單車入壘，置酒大會，遣散叛黨，任他自去。又親為嬰卜居宅，視田疇，凡子弟欲為郡吏，皆量材召用，眾情悅服，南州晏然。綱論功當封，偏被梁冀從中阻撓，因此罷議。惟順帝尚器重綱才，將加擢用，張嬰等聞知消息，上書乞留，乃任綱如故。綱在郡一年，忽然抱病，竟至告終，年才三十有六。百姓扶老攜幼，俱至府舍哭臨﹔張嬰等五百餘人，並身服縗絰，執杖送葬，奉櫬至武陽歸葬，即由嬰等負土為墳，頃刻即成。莫謂盜賊中，必無善人！事為朝廷所聞，也下詔歎息，拜綱子續為郎中，賜錢百萬，小子有詩贊道：<br>　　敢彈首惡竟埋輪，出守防奸獨布仁﹔<br>　　柔亦不茹剛不吐，寬嚴兩濟是能臣！<br>　　同時尚有幾個好官，政聲卓著，待小子下回報明。兵不可常用，常用必敗﹔將不可久任，久任必亡。如漢之馬賢，防邊有年，屢破羌人，未始非一時名將﹔但功多則易起驕心，位高則易生佚志，觀馬融之劾奏馬賢，謂其野次垂幕，珍肴雜遝，兒子侍妾，事與古反，是何莫非驕佚之所釀而成？天下有驕且佚者，而尚能勝敵徼功乎？姑射一役，父子俱死，非不幸也，宜也！張綱埋輪，力劾梁冀，雖未足掃除豺狼，而直聲已流傳千古。至徙綱為廣陵守，單車諭賊，不殺一人，而萬賊歸降，梁冀本欲借賊以害綱，而綱反得收賊以愧冀，乃知天下事總在人為，直道而行，艱險固不必計也！惟忠賢如綱，而不使永年，天若無知而實有知，觀於李固杜喬之枉死，而綱之早歿，實為幸事﹔天之保全名臣，固不在命之修短間歟。<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 後漢 </a>>> </font></td>
     <td width="60%" align=right><a href=44.htm>上一篇</a> &nbsp;&nbsp;&nbsp;&nbsp; <a href=46.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>