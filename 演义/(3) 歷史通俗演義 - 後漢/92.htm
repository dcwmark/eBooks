<html>
<head>
<title>開放文學--歷史通俗演義 - 後漢--第九十三回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 後漢 </a>>> </font></td>
     <td width="60%" align=right><a href=91.htm>上一篇</a> &nbsp;&nbsp;&nbsp;&nbsp; <a href=93.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第九十三回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>失街亭揮淚斬馬謖　返漢中授計戮王雙</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說諸葛亮領兵伐魏，已出漢中，屯駐石馬城。魏主曹叡，甫經嗣位，改元太和，聞得蜀兵進攻，即欲親出禦敵。散騎常侍孫資，謂南鄭斜谷，險阻異常，不宜勞師進取，但命大將據守要害，自足震懾寇敵，靜鎮疆場，叡乃罷議。但進撫軍將軍司馬懿，為驃騎大將軍，都督荊豫二州諸軍事，屯兵宛城，堵御東西。大將軍曹真，都督關右，專拒蜀兵。新城太守孟達，本來由蜀投魏，孟達降魏事，見第九十回。與魏侍中桓階，將軍夏侯尚友善，尚階相繼病歿，達心不自安。事為諸葛亮所聞，囑中都護李嚴招達，達復書如命﹔偏魏興太守申儀，與達有隙，時常偵伺，一聞達陰通蜀使，即報知曹叡，叡令司馬懿相機進討。懿佯為慰解，暗中卻調動兵馬，潛赴新城。達得懿書，遲疑未決，因遣人訪問諸葛亮。亮令達趕緊加防，毋墮懿計。達尚復書與亮道：「宛城距洛陽八百里，至新城且一千二百里，若司馬懿前來，亦當表聞魏主，往返須一月間事，達城池已固，自足拒懿，幸請放懷。」這書遞至石馬城，亮閱畢驚歎道：「達必為司馬懿所擒了！」果然不到半月，便由達飛書乞援，內稱達舉事八日，懿兵即到城下，神速異常，請即發兵相救。亮又歎為無及，不得已派遣偏師，往援新城。兵方就道，孟達敗死的消息，便即傳到，亮乃將偏師調回，合力北向。行至南鄭，鎮北將軍魏延出迎，亮即使延為丞相司馬，統領前軍。延獻議道：「魏令夏侯惇都督長安，楙系掯子，曾娶操女為妻，年少志驕，毫無謀略，延願得精兵五千，取道褒中，沿秦嶺東進，繞出子午谷，不過旬日，可到長安﹔楙聞延掩至，必不敢持久，棄城東走，丞相可從斜谷，進與延會合，並力一舉，咸陽以西，便可平定了。」計卻甚是。亮搖首道：「此計甚危，不如安從坦道，方保萬全。」延又說道：「丞相從大道進兵，彼必沿路防守，曠日持久，何時得取中原？」亮慨歎道：「天若祚漢，何患不勝？」遂不從延計，延怏怏退出。暗伏下文。亮佯言由斜谷取郿，卻使趙云為鎮東將軍，鄧芝為揚武將軍，據住箕谷，作為疑兵﹔一面親率諸軍，進攻祁山，隊伍整齊，號令嚴肅。南安天水安定三郡，聞風請降。惟天水太守馬遵，正與參軍姜維，功曹梁緒等，案行屬縣，聞得蜀兵已至祁山，郡縣響應，料知無路可歸，擬往投上邽，維勸遵仍歸郡治，遵疑維有異志，夤夜自去。維還至天水郡中，吏民已相率降蜀，閉門拒維，害得維進退維谷，沒奈何奔投蜀營。維本天水郡冀縣人，字伯約，少讀兵書，熟諳韜略。亮引與共語，皆中機要，當然心喜，遂舉維為倉曹掾，加號奉義將軍。事依《姜維本傳》，不同羅氏《演義》。<br>　　魏大將軍曹真，方督兵守郿，哪知蜀兵卻西出祁山，連下南安天水安定三郡，急切無分身法，只好飛報魏主，請派將扼守關西。魏主雊遂起兵五萬，使右將軍張郃為前驅，自為後應，同至長安，並調司馬懿由東會師，共擊蜀兵。蜀將馬超，時已早歿，不略馬超。只有超從弟馬岱，從軍出征，岱勇略不及馬超，雖為蜀將，未堪大任，故亮得三郡，不復令再鎮涼州。會亮聞張郃司馬懿合兵來攻，遂召諸將與語道：「魏兵兩路前來，必攻街亭，街亭為漢中咽喉，非得大將把守，不能無虞。」參軍馬謖，正隨亮北伐，便向前請命道：「謖願往守街亭。」魏延吳懿，亦願前往，亮因謖素有智略，不致誤事，遂使謖統兵二萬人，出屯街亭。臨行時再三叮囑，叫他堅守城寨，毋得疏忽﹔且使王平為偏將軍，與謖同往﹔又遣魏延等往駐陽平關，遙應馬謖。也算嚴密。謖與王平行至街亭，見街亭前面有山，便欲引兵登岡，據山立寨。平獨謂宜據城守柵，阻住敵鋒，不宜屯兵山上，謖傲然不從。平復說道：「倘敵兵前來圍山，計將若何？」謖笑答道：「居高臨下，勢若建瓴，敵若來圍，我即麾兵四下，還怕不能殺退麼？」平又說道：「倘敵兵斷我水道，又將若何？」謖大笑道：「我既能殺退敵兵，還怕他斷甚麼水道？」平還要苦諫，謖瞋目道：「丞相行事，尚且每事問我，汝怎得撓我兵謀？」也是誤一「驕」字。平知不可阻，乃請分軍相應，作為犄角。謖恨平違令，只撥兵千人給平，平引兵據城聽令。馬謖上山，平遣人走報祁山大營。哪知司馬懿張郃兩軍，夤夜殺到，謖尚據住山頂，揚旗招颭，自鳴得意。待至翌晨，魏兵已環集山麓，把山圍住，謖麾兵殺下，魏兵全然不動，惟用強弩仰射，蜀兵多被射倒，只好退回。謖尚欲與敵拚命，驅兵再下，一連衝殺數次，毫無效力。張郃更堵住水道，不放蜀兵汲水，蜀兵無從飲食，當然自亂。嚷至夜半，竟紛紛下山，投降魏營，謖禁遏不住，尚望王平救應。看官試想：平手下只有千人，哪裡殺得過十多萬魏兵？他也曾努力相救，半途被魏兵截回，沒奈何堅壁自持，保全危寨。謖待援不至，無法把守，只得率兵竄出山谷，向西逃走。魏兵截殺一陣，二萬人所存無幾，還虧魏延從陽平關殺來，方得將謖救出。延見魏兵氣勢甚盛，不敢戀戰，忙與謖退保陽平關。王平自知難守，在城中佯鳴鼓角，作進兵狀，暗中卻收集&#28291;卒，徐徐退去。魏將張郃，疑他誘敵，不敢進逼，平得全師引歸。好王平。<br>　　司馬懿不去追謖，卻統兵逕趨祁山，來攻諸葛亮大營。亮接王平軍報，已知馬謖誤事，急忙退回西城，且檄令天水諸郡守吏，齊回漢中，並飭趙雲鄧芝，收軍還陽平關。忽報司馬懿統兵十餘萬，蜂擁前來，城中留兵不多，欲趨往陽平關，已是不及。將士等並皆失色，亮獨談笑自若，但說無妨。如此鎮定，方可將兵。待懿兵將到，傳令城上偃旗，城中息鼓，大開四門，每門令軍役灑掃，不准妄動，自引小僮兩人，攜琴登城，在城樓上焚香操琴。有膽有識。司馬懿當先躍馬，來攻西城，遙見諸葛亮如此佈置，不禁大疑，端詳了好多時，一些兒沒有破綻，乃麾令退兵。部將問為何因，懿與語道：「我聞亮不入子午谷，煞是謹慎﹔今大開城門，豈肯這般疏略？明明是誘我入城，為掩殺計。我宜速退，休為所算。」說畢自去。亮見司馬懿退兵，不由的鼓掌大笑。參佐問亮道：「司馬懿號稱能軍，為何忽來忽去？」亮笑說道：「懿知我謹慎，不肯弄險，他見我如此模樣，必疑有伏，所以退去﹔我料他不走大路，必沿北山遁去，今還要送他一程，截留一些輜重，也不負他一番奔走哩。」說著即派部將吳懿等，速赴北山，只准在山谷中吶喊，不准廝殺，如敵有輜重，即可奪取，運回陽平關便了。吳懿等奉命即行，亮率參佐等出了西城，趕歸陽平關。那司馬懿果為亮所料，繞走北山，驀聞後面喊聲大震，總道是蜀兵追來，慌忙拋棄輜重，沒命跑去。吳懿等謹依將令，不敢追襲，但將輜重運回陽平關。亮已退入陽平關內，由魏延馬謖等接著。謖跪伏請罪，亮作色道：「汝違我節度，幾至傾覆全師﹔若非明正軍法，何以服眾？」謖泣答道：「丞相視謖如子，謖亦視丞相如父，今自知僨事，罪該萬死﹔但願丞相思殛鯀興禹故事，謖雖死，亦感深恩。」亮不禁揮淚道：「汝若早聽王平計議，何致此敗？今事已至此，不能撓法，汝家小自當撫恤，汝子與我子相等，不必掛懷。」說至此，即令左右將謖推出﹔斬首徇眾，仍令縫合屍骸，具棺埋葬﹔且親自臨祭，月給謖家錢米，撫養遺孤。先公後私。亮更太息道：「先帝嘗謂謖言過實，不可大用，今果應此言，自愧不明，致誤軍事。謖果有罪，我亦難辭。」遂擬上表自劾，可巧趙雲鄧芝，自箕谷退歸，繳還軍令，雲自言無功，應受懲戒。亮問明鄧芝，芝言魏將曹真，率兵追襲，幸由雲親身斷後，步步為營，始得全軍歸來。亮欷歔道：「街亭軍退，兵將不復相顧，箕谷軍退，兵將並不相失，可見用兵在人，原不在多寡呢。」雲尚有軍資帶還，亮使分賞將士。雲答稱軍士無利，何為有賞？且暫貯庫中，作為冬賜﹔亮點首稱善。因即表請自貶，雲亦附表請懲。後主得表，召問蔣琬費禕，禕等謂應從亮言，暫行降職，乃貶亮為右將軍，行丞相事﹔降趙云為鎮軍將軍，使蔣琬齎詔至營。亮受詔後，留琬共飲，琬語亮道：「昔楚殺得臣，晉文公然後心喜﹔今天下未定，邃殺馬謖，自失智士，豈不可惜？」亮流涕答道：「孫武所以能制勝天下，全賴法嚴﹔今四海分裂，兵交方始，若復廢法，何以治軍？」琬勸亮回成都，亮搖首道：「奉詔討賊，奈何罷休？」琬復說道：「如再欲伐魏，必須增兵。」亮悵然道：「街亭敗退，非由兵少，實由亮誤用馬謖，致有此敗﹔不肯諱過。今當減兵省將，明罰思過，懲覆轍，慎將來，且望在朝諸公，勤補吾闕，然後事可定，賊可滅，功可蹻足而待了。」琬當然佩服，旋即辭去。亮乃考勞勩，揚壯烈，引咎責躬，厲兵講武，再作後圖。既而吳鄱陽太守周魴用詐降計誘魏攻皖，魏揚州牧曹休，誤聽魴言，當即發兵﹔魏王曹叡，又使司馬懿向江陵，建威將軍賈吳兵邀擊石亭，大破休軍，休奔回夾石。又由吳兵追及，險些兒不能脫身，還虧賈逵兼道援休，才得倖免﹔所有軍士糧械，喪失垂盡。司馬懿中道折還，休慚憤成疾，疽發背上，不久即死。繼任為魏將滿寵，老成持重，控御有方，遂成重鎮。獨諸葛亮聞吳人敗魏，復欲乘隙北伐。正要調動軍馬，不料鎮軍將軍趙雲病亡，亮大為慟惜，後主禪亦甚悲悼，兩次救護，安得不悲？追諡云為順平侯，令雲長子統襲封。群臣謂失一大將，不宜興師，獨諸葛亮銳意北伐，未肯中止。乃更上表奏聞道：<br>　　先帝慮漢賊不兩立，王業不偏安，故托臣以討賊也。慷慨激昂。以先帝之明，量臣之才，故知臣伐賊，才弱敵強也。<br>　　然不伐賊，王業亦亡﹔惟坐而待亡，孰與伐之？是故托臣而勿疑也。臣受命之日，寢不安席，食不甘味，思惟北征，宜先入南，故五月渡瀘，深入不毛，並日而食，臣非不自惜也。顧王業不可偏安於蜀都，故冒危難以奉先帝之遺意，而議者謂為非計﹔今賊適疲於西，又務於東，兵法乘勢，此進趨之時也。謹陳其事如左：高帝明並日月，謀臣淵深，然涉險被創，危然後安。今陛下未及高帝，謀臣不如良平，而欲以長策取勝，坐定天下，此臣之未解一也。劉繇王朗，各據州郡，論安言計，動引聖人，群疑滿腹，眾難塞胸，今歲不戰，明年不征，使孫策坐大，遂並江東，此臣之未解二也。曹操智計殊絕於人，其用兵也，彷彿孫吳﹔然困於南陽，除於烏巢，危於祁連，逼於黎陽，幾敗北山，殆死潼關，然後偽定一時爾﹔況臣才弱，而欲以不危而定之，此臣之未解三也。曹操五攻昌霸不下，四越巢湖不成，任用李服，而李服圖之，委任夏侯，而夏侯敗亡﹔先帝每稱操為能，猶有此失，況臣駑下，何能必勝？此臣之未解四也。<br>　　自臣到漢中，中間期年耳﹔然喪趙雲陽群馬玉閻芝丁立白壽劉郃鄧銅等，及曲長屯將七十餘人，突將無前，撝叟青羌散騎武騎一千餘人，此皆數十年之內，所糾合四方之精銳，非一州之所有﹔若複數年，則損三分之二也，當何以圖敵？此臣之未解五也。今民窮兵疲，而事不可息，事不可息，則住與行，勞費正等，而不及早圖之，欲以一州之地，與賊持久，此臣之未解六也。夫難平者事也，昔先帝敗軍於楚，當此時，曹操拊手，謂天下已定。然後先帝東連吳越，西取巴蜀，舉兵北征，夏侯授首，此操之失計，而漢事將成也。然後吳更違盟，關羽毀敗，秭歸蹉跌，曹丕稱帝。凡事如是，難可逆料，臣鞠躬盡瘁，死而後已。注重在此二語。至於成敗利鈍，非臣之明，所能逆睹也。<br>　　這道表文，蜀人稱為「後出師表」，後主惟亮是從，隨即批准。亮復引兵數萬，道出散關，進圍陳倉。魏大將軍曹真，使將軍郝昭，守陳倉城。昭字伯道，太原人氏，知兵善戰，智勇兼全。智能敵蜀，勇足保城，故特詳敘履歷。既至陳倉，當即繕城修郭，籌足守具，及亮兵攻城，已是堅固得很。亮累攻不下，特遣郝昭鄉人靳詳，詣城下招降，昭在城樓上應聲道：「魏家科法，君所深知，我已為魏臣，誓死毋惑，請君不必多言。但教回報諸葛，能攻即攻，不能攻即退。」詳知不可動，便還營告亮。亮再遣詳至城下，與語順逆利害，毋貽後悔，昭奮然道：「前言已定，何勞再說！我與君原是相識，恐箭頭無眼，不能識君呢。」說至此，即拈弓搭箭，欲射靳詳。詳慌忙退回，亮也覺動怒，麾兵猛攻。城上矢石如雨，無隙可乘，亮特制雲梯數十具，四面攀登。昭用炙箭注射，梯被燒斷，兵皆墜死。亮再用火衝車攻城，昭又用繩索穿石，猛力擲下，衝車皆折。亮更遣人運土填塹，暗掘地道入城，昭內築重濠，橫截地穴，使蜀兵無從鑽入。好容易已越兼旬，城完如故。曹真遣將軍費耀援昭，魏主叡亦使張郃馳救。亮正慮軍食不繼，又聞魏兵大至，乃撤圍引歸，但授魏延密計，使他領兵斷後。延徐徐退回，忽後面揚起飛塵，喊聲逼緊，料有魏兵追來，延令部兵張旗先行，自率銳騎數十，伏林箐中，靜候魏將。魏將乃是王雙，望見前面旗幟，揮兵急追。延待他驟馬跑過，卻握刀突出，大喝一聲，不俟王雙回頭，便從他背後劈去，連肩帶頭，砍落馬下。魏兵見主將斃命，當然駭散。延得驅殺一陣，梟得許多首級，然後返入漢中，向亮繳令。亮休養月餘，又是冬盡春來，時為建興七年。乃再遣部將陳式，出攻武都陰平二郡。魏雍州刺史郭淮，引兵馳援，與陳式相持數日﹔亮用奇兵助式，擊退郭淮，遂得攻下二郡城池，留將把守，自回漢中。後主禪復拜亮為丞相，亮尚固辭，經詔使費禕相勸，然後受命。嗣聞吳主稱帝，遣使至蜀，擬與蜀平分中原。蜀臣聚訟紛紜，多主絕交，亮仍擬和吳，入都覲見後主﹔後主正因吳事未決，向亮諮問。亮陳議道：「孫權意圖僣號，非自今始，我朝與他修好，無非為聲援起見﹔今若加顯絕，仇我必深，更當移兵東戍，與彼角力，彼賢才尚多，將相輯睦，划江自固，守禦有餘，我卻屯兵上游，坐而待老，反使北賊得計，甚非良圖﹔故不如仍與周旋，俟北伐得志，東略未遲。」後主唯唯受教，遂使衛尉陳震，往吳慶賀，權依禮相待，與申盟誓，約定平魏以後，豫青徐幽四州歸吳，兗冀並涼四州歸蜀，惟司州以函谷關為界，震如約西歸。當時三國鼎峙，魏地最大，有州十三，除上文所說九州外，尚有荊揚秦涼四州，但只得片土，未據全境。吳只有荊揚交廣郢五州，荊揚且與魏分據。蜀土最小，僅得遂州，惟分益為梁﹔又得涼交二州邊隅，算作四州。從前漢武帝時，分中國全土為十三郡，不列郢廣，郢廣二州名，乃是由吳分置出來。詳明地理，萬不可少。吳孫權久欲稱帝，因畏魏東下，所以遲遲﹔及見魏兵東西致敗，乃放膽稱尊。吳臣趁勢獻諛，謂有黃龍出現武昌，因即改黃武八年，為黃龍元年，追尊父堅為武烈皇帝，兄策為長沙桓王，立子登為太子，進陸遜為上大將軍，諸葛恪為太子左輔，張休為太子右弼。休為張昭少子，昭已年老，入朝賀權，褒贊功德。權笑說道：「假使如張公計，早為魏僕，恐今已乞食了。」指赤壁事。說得張昭伏地慚汗，謝罪而出。當即上書乞休，由權封為婁侯，食邑萬戶，歸家不起，又得享壽八年，至八十一歲乃終。權復還都建業，留上大將軍陸遜，輔太子登，駐守武昌。這消息傳入蜀都，諸葛亮因權還江東，更可免懮，復欲北向討魏。部署了好幾月，已是建興八年的夏季，忽有警報傳入，乃是魏將曹真司馬懿兩路進兵，來奪漢中。正是：<br>　　西陲方見三軍集，北寇先聞兩道來。<br>　　欲知魏兵如何寇蜀，且看下回再詳。<br>　　甚矣哉，知人之難也！以諸葛孔明之才識，猶且失之馬謖，況他人乎？謖前進攻服南蠻之議，為孫吳兵法所未詳，乃獨出己見，卒如所言，是謖固非不足行軍者﹔且在營參議，語多扼要，而於街亭一役，偏不從孔明之節度，王平之計議，上山被困，坐失要區，論者幾目為天命使然。然劉先主嘗謂謖言過實，不可大用﹔孔明誤用而僨事，咎有攸歸，固不能盡諉諸天也。空城計一事，史傳中列入小注，疑為未確。但故老相傳已久，不便略去，果有此役，諸葛其亦危矣哉。及再攻陳倉，遇郝昭之善守，累攻不下。惟退兵之時，得斬王雙。魏將多才，而蜀僅得一諸葛，至鞠躬盡力而後已。北伐北伐，名稱雖正，其如將佐之乏人何也？<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 後漢 </a>>> </font></td>
     <td width="60%" align=right><a href=91.htm>上一篇</a> &nbsp;&nbsp;&nbsp;&nbsp; <a href=93.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>