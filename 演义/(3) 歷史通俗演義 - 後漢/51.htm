<html>
<head>
<title>開放文學--歷史通俗演義 - 後漢--第五十二回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 後漢 </a>>> </font></td>
     <td width="60%" align=right><a href=50.htm>上一篇</a> &nbsp;&nbsp;&nbsp;&nbsp; <a href=52.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第五十二回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>導後進望重郭林宗　易中宮幽死鄧皇后</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說黃瓊歿後，會葬至六七千人，就中有一儒生，行至&#20898;前，手攜一筐，從筐中取出絮包，內裹乾雞，陳置墓石，再至&#20898;旁汲水，即將乾雞外面的絮裹，漉入水內，絮本經酒漬過，入水猶有酒氣，當下取絮酬墓，點點滴滴，作為奠禮﹔復向筐內探出飯包，借用白茅，然後拜哭盡哀，起身攜筐，掉頭竟去。會葬諸人，先見他舉動異常，不便過問，惟在墓旁斂坐默視，到了該生去後，方交頭接耳，猜及姓名。太原人郭泰，首先開口道：「這定是南昌高士徐孺子呢！」陳留人茅容，素善高談，便應聲道：「郭公所言，想必無訛﹔容當追往問明便了！」說著，即據鞍上馬，向前急追，約行數里，果得追及，問明姓氏，確系徐稚，表字孺子。容便沽酒設肉，與為賓主，兩人小飲頗酣，性情款洽。容乘間談及國事，稚微笑不答﹔惟問至稼穡，方一一相告。待至飲罷，彼此起身揖別，稚始與語道：「為我謝郭林宗，泰字林宗。大樹將顛，非一繩所能維，何必棲棲皇皇，不遑寧處呢？」見識獨高。容即返告郭泰，泰不首道：「孺子為人，清廉高潔，饑不可得食，寒不可得衣，今為季偉飲食，明是視為知己，刮目相看﹔若不答國事，便所謂智可及，愚不可及哩！」看官聽說，這季偉就是茅容表字，容家居陳留，年至四十餘，在野躬耕，與同儕避雨樹下，眾皆蹲踞，惟容整襟危坐，郭泰適過道旁，見容造次盡禮，就揖容與語，借著尋宿為名，意欲寓居容家﹔容坦然允諾，留泰歸宿。黎明即起，殺雞為黍，泰總道是餉客所需，未免過意不去，哪知容是殺雞奉母，及與泰共餐，只有尋常菜蔬，未得一蹠。泰食畢與語道：「君真高士，郭林宗尚減牲縮膳，儲待賓客，君乃孝養老母，好算是我良友了！」因勸令從學，終成名士。泰明能知人，素好獎引士類，後進多賴以成名。鉅鹿人孟敏，嘗負甑墮地，不顧而去，可巧泰與相值，召問敏意，敏直答道：「甑已破了，回顧何益？」泰見他姿性敏快，亦勸令遊學，果得成名。陳留入申屠蟠，九歲喪父，哀毀過禮，服闋猶不進酒肉，約十餘年﹔當十五歲時，聞得同郡孝女緱玉，為父報仇，殺死夫從母兄李士，被系獄中，他即邀集諸生，替玉訟冤道：「如玉節義，足為無恥子孫，隱加激勵﹔就使不遇明時，尚當旌表&#24208;墓，況一息尚存，遭際盛明，怎得不格外哀矜呢？」頗有俠氣。外黃令梁配，覽書感動，乃減玉死罪，但處輕刑。鄉人稱為義童。惟因家世貧賤，不得已傭作漆工，泰聞蟠義俠有聲，特往與相見，假資勉學，蟠遂得以經藝名家。此外教授子弟，不下千人，惟不願出仕，故太尉黃瓊等，屢次辟召，泰終不應。有人從旁勸駕，泰喟然道：「我夜觀乾象，晝察人事，天已示廢，如何再能支持呢？」<br>　　話雖如此，但尚週遊京邑，誘掖後進，不遺餘力。<br>　　時有蒲亭長仇香，以德化民，嘗令子弟就學，期年大化﹔有頑民陳元不孝，被母告發。香親至元家，為陳人倫孝行，反覆曉諭，元不禁感泣，立誓悔過，終為孝子。考城令王&#22850;，聞香賢名，召為主簿，且與語道：「君在蒲亭，使陳元不罰而化，政績可嘉﹔但古人有言：『嫉惡如鷹鸇。』君得毋尚少此志麼？」香答說道：「鷹鸇究不若鸞鳳，香所以不願出此哩！」&#22850;歎息道：「枳棘非鸞鳳所棲，百里非大賢所駐﹔今日太學諸生，曳長裾，蜚聲譽，皆不若主簿，何苦鬱鬱居此，埋沒一生？」香辭以無資，&#22850;持捐俸一月，遣令入都。栽培名士，當效郭王。香既進太學，與同郡符融毗連鄰舍。融性喜交遊，賓客不絕，見香閉門自處，便乘暇過語道：「京師為人文淵藪，英雄四集，君奈何不與結交？」香聞言正色道：「天子設太學，難道使諸生徒騁遊談麼？」說得符融嗒然若喪，俯首趨出。既而融轉告郭泰，泰投刺往訪，與談數語，當即起拜道：「君足為泰師，不止為泰友哩！」嗣香學成歸裡，仍然杜門謝客，無心仕進，隱居終身﹔惟泰往來如故，雖系屠沽卒伍，向他問業，無不收受。陳國童子魏昭，慕泰重名，踵前相請道：「經師易遇，人師難求，願為先生供給灑掃！」泰即令為弟子，隨時指導，旋即成材。扶風人宋果，行為粗暴，太原人賈淑，性情險惡，皆經泰曲示裁成，化為善士。因此遠近景仰，無不歸懷。泰嘗至陳梁間，途中遇雨，巾墜一角，時人乃故意倣效，號為林宗巾，可見得人心向慕，遠近從同了。前光祿勛主事范滂，與泰相識，或問范滂道：「郭林宗究係何等人？」滂應聲道：「隱不違親，貞不絕俗﹔天子不得臣，諸侯不得友。此外非我所敢知呢！」後來泰丁母懮，悲慼過甚，竟至嘔血，杖而後起，出視&#24208;前，見有生芻一束，置諸地上，因即問明旁人，才知有人弔喪，置芻自去。當下因感生慨道：「這又是徐孺子所為！《詩經》有云：『生芻一束，其人如玉。』我有何德，足以當此？」其實徐稚寓意，仍教他蟄居空谷，毋致縶維的意思，就是徐稚前祭黃瓊，亦無非追懷舊誼，自表餘情，並不是慕瓊勛名，來趕這場熱鬧。從前瓊在家授徒，稚輒過訪經義，及瓊備歷顯階，卻絕跡不赴，瓊遣吏辟召，亦俱謝絕。他如陳蕃為豫章太守時，懸榻待稚，稚間或往來﹔見前文。嗣聞蕃入為尚書令，也不復往謁﹔蕃將稚名登諸薦牘，又屢征不起，蕃卻在朝多年，屢退屢進，平時輒因事匡諫，往往未見施行。無道則隱，何不效徐孺子？先是侍中爰延，在宮值差，桓帝嘗問延道：「卿視朕為何如主？」延以中主相對，桓帝又問為何因，延復說道：「尚書令陳蕃，任事即治﹔中常侍黃門，與政即亂﹔臣故知陛下可與為善，可與為非。」論頗平允。桓帝雖隨口稱善，進延為五官中郎將，但究不能重任陳蕃。會因客星經犯帝座，延又勸桓帝任賢去邪，終不見從，延稱病引去﹔蕃仍守原職，未聞乞休。及調任光祿勛，正值車駕出幸河南，校獵廣成苑中，陳蕃上疏諫阻，略言時當三空，不應畋游，三空是田野空，朝廷空，倉庫空，卻是確中時弊，並非虛言﹔偏桓帝遊興方濃，未肯中止，再加一班左右近臣，巴不得乘輿出幸，好乘此予取予求，自飽欲壑。於是奉駕南行，沿途需索，不可勝計，到了罷獵回宮，已皆貪囊充牣，喜躍而歸。小人無一不貪財。<br>　　太尉劉矩，司空劉寵，俱因災異相尋，坐譴免官，司徒種暠，又復病歿，桓帝特進太常楊秉為太尉，衛尉許栩為司徒，周景為司空。秉即楊震次子，父子相繼為太尉，士論稱榮﹔周景在衛尉任內，正直無私，素與楊秉氣誼相投，至同列台階，遂聯名上奏，請將中官子弟，悉數罷斥，桓帝總算依從，黜免使匈奴中郎將燕瑗，肯州刺史羊亮，遼東太守孫誼等五十餘人，再起皇甫規為度遼將軍，往鎮朔方。規蒞任數月，即奏舉武威太守張&#22850;，才略兼優，宜為主帥，自己願為&#22850;副。朝廷准如所請，乃遷&#22850;為度遼將軍，規為使匈奴中郎將。&#22850;本酒泉人氏，曾為梁冀故吏，坐黨梁氏，致遭禁錮﹔皇甫規常與友善，薦牘七上，乃得起為武威太守。武威僻處西陲，民多愚野，經&#22850;嚴加賞罰，濟以教養，風俗一新，百姓無不悅服，為立生祠﹔至遷任度遼將軍，並得皇甫規為輔，愛威並用，夷夏歸心，幽並二州，安靜了好幾年。惟桓帝耽情遊樂，屢思南巡，自廣成苑校獵以還，倏忽一載，乃復鼓動遊興，托言至章陵祭祖，啟蹕出都，章陵即舂陵縣，事見前文。翠華一出，扈從萬計，比前此校獵廣成時，熱鬧加倍，途次徵求費役，更形騷擾﹔獨護駕從事胡騰，看不過去，上言天子無外，乘輿所幸，即為京師，臣請以荊州刺史，比司隸校尉，臣自同都官從事。桓帝依議施行，騰乃得嚴申約束，遇有閹宦私索等情，立令州縣報聞，州縣如有徇隱，罪與同科，得此一舉，才覺紀律肅然，莫敢干擾。車駕到了章陵，謁祭園廟，頒賜守令以下，多寡有差﹔再啟行至雲夢澤，臨覽漢水，復還幸新野，遍祀湖陽新野兩公主各祠，兩公主，系光武帝祠。然後返駕入都，時已為延熹八年的殘臘了。越年正月，詔遣中常侍左悺，前往苦縣，致祭老子。真是多事，且由宦官主祭，老子有靈，豈肯就饗？待至左悺復命，湊巧權閹得罪，悺亦被劾，聲勢隆隆的左回天，到此亦無術求生，只好自尋死路了。說起權閹得罪的禍根，起自益州刺史侯參。參為中常侍侯覽親弟，倚兄勢力，貪暴橫行，凡民間財產豐富，即誣以大逆，誅滅全家，沒入財物，前後得贓無數，怨積全州。事為太尉楊秉所聞，因即據實糾彈﹔有詔用檻車逮參，參在道自殺。京兆尹袁逢，至旅舍閱參行李，共有三百餘車，統載金銀珍玩，光耀滿目，特上書報聞，秉乃再劾侯覽，請一並放黜，語云：臣案國舊典，宦豎之官，本在給使省闥，司昏守夜﹔而今猥受過寵，執政操權，其阿諛取容者，則因公褒舉，以報私惠﹔有忤逆於心者，必求事中傷，肆其凶忿﹔居法王公，富擬國家，飲食極肴膳，僕妾盈&#32093;素，雖季氏專魯，穰侯擅秦，穰侯即秦昭王舅。何以尚茲？案中常侍候覽弟參，貪殘元惡，自取禍滅，覽固知釁重，必有自疑之意，臣愚以為不宜復見親近﹔昔齊懿公刑邴歜之父，奪閻職之妻，而使二人參乘，卒有竹中之難，《春秋》書之，以為至戒。蓋鄭詹來而國亂，事見《公羊傳》。四佞放而眾服﹔四佞，即四凶。以此觀之，容可近乎？覽宜即屏斥，投畀有虎，若斯之人，非恩所宥，請免官送歸本郡，全其餘生，則懮足弭而為德亦大矣。<br>　　桓帝覽奏，還是不忍罷覽，再令尚書召秉掾屬，用言詰問道：「公府外職，乃奏劾近官，經典漢制，曾有此故事否？」掾吏答道：「春秋時，趙鞅興甲晉陽，入除君側，經義不以為非，傳謂除君之惡，唯力是視，漢丞相申屠嘉，面責鄧通，文帝且為請釋，本朝故事，三公職任，無所不統，怎說不能奏劾近官呢？」理由充足。尚書無詞可駁，還白桓帝﹔桓帝不得已罷免覽官。司隸校尉韓縯，復奏列左悺罪惡，及悺兄太僕左稱﹔悺與稱膽怯心虛，自恐不能逃罪，並皆仰藥畢命。悺又劾貝瑗兄恭，歷任沛相，受贓甚多，亦應按贓治罪，詔即征恭下獄。瑗入宮陳謝，繳還東鄉侯印綬。桓帝令瑗免官，貶為都鄉侯，瑗歸死家中。時單超唐衡早卒，徐縯亦死，子弟本皆襲封，至此並降為鄉侯，這就是五侯的結局。只有左悺自盡，餘皆令終，不可謂非幸遇。皇后鄧氏，專寵後庭，母族均叨恩寵，兄子康已早封淮陽侯，康弟統復襲後母封邑，得為昆陽侯，鄧後母宣，曾封昆陽君，至是，宣歿，故令統襲封。統從兄會，卻襲後父香封爵，得為安陽侯，統弟秉，又受封淯陽侯，就是後叔父鄧萬世，嘗拜官河南尹，與桓帝並坐博弈，寵幸無比。約莫有六七年，鄧後色已&#28613;衰，桓帝又別選麗姝，充入後宮，先後不下五六千人，就中總有幾個容貌超群，賽過鄧後，桓帝得新忘舊，自然把鄧後冷淡下來﹔鄧後不免懷忿，時有怨言，又因桓帝所寵，莫如郭貴人，因與她積成仇隙，互搬是非。郭貴人甫承寵眷，一言一語，皆足移情，桓帝素來昏庸，怎能不為所盅敝？那郭貴人樂得媒孽，遂把那鄧後行止，隨時譖毀，說得她如何驕恣，如何妒忌，惹動桓帝怒意，於延熹八年正月，廢去皇后鄧氏，攆往暴室，活活幽死。河南尹鄧萬世，及安陽侯鄧會，並連坐下獄，相繼瘐死﹔鄧統等亦逮系暴室，褫奪官爵，黜歸本郡，財產俱沒入縣官，鄧氏復敗。前度遼將軍李膺，再起為河南尹，適值宛陵大姓羊元群，自北海郡罷官歸來，贓罪狼藉，膺表陳元群罪狀，欲加懲治﹔哪知元群行賂宦官，反說膺挾嫌中傷，竟將膺罷官系獄，輸作左校。前車騎將軍馮緄，復入為將作大匠，遷官廷尉，案驗山陽太守單遷，因他情罪從重，笞死杖下﹔遷為故車騎將軍單超親弟，中官與有關係，遂飛章構成緄罪，亦與李膺同為刑徒。中常侍蘇康管霸，霸佔良田美產，州郡不敢詰，大司農劉祐，移書州郡，將二閹占有產業，悉數沒收。二閹當然泣訴桓帝，桓帝大怒，亦將劉祐下獄論罪，輸作左校。太尉楊秉，正欲為三人訟冤，不意老病侵尋，竟致不起。秉中年喪妻，不復續娶，居官以清白見稱，綽有父風，嘗自謂我有三不惑，酒、色與財，及病歿時，年已七十有四。桓帝賜塋陪陵，特進陳蕃為太尉，蕃奉詔固辭道：「不愆不忘，率由舊章，臣不如太常胡廣﹔齊七政，訓五典，臣不如議郎王暢﹔聰明亮達，文武兼資，臣不如弛刑徒李膺﹔願陛下就三人中，簡賢授職，臣卻不敢濫廁崇階！」桓帝優詔不許，蕃乃受命就任，入朝白事，屢言李膺馮緄劉祐三人冤屈，應即日赦宥，賜還原職，桓帝置諸不答﹔蕃復跪請再三，反覆陳詞，備極懇切，仍未見桓帝允許，乃流涕起去。司隸校尉應奉，見蕃屢請不准，獨上疏申訟道：<br>　　昔秦人觀寶於楚，昭奚恤蒞以群賢，梁惠王瑋其照乘之珠，齊威王答以四臣﹔夫忠賢武將，國之心膂。竊見左校弛刑徒前廷尉馮緄，大司農劉祐，河南尹李膺等，執法不撓，誅舉邪臣肆之以法，眾庶稱宜﹔昔季孫行父親逆君命，逐出莒僕，於舜之功二十有一，今膺等投身強御，畢力至罪，陛下既不聽察，而猥受譖訴，遂令忠臣同愆元惡，自春迄冬，不蒙降恕，遐邇觀聽，為之歎息。夫立政之要，記功忘失，是以景帝舍安國於徒中，景帝時，韓安國為梁大夫坐法抵罪，後復起為梁內史。宣帝征張敞於亡命。敞為京兆尹，殺人亡命，會冀州亂，復征為刺史。前緄討蠻荊，均吉甫之功﹔周尹吉甫征服玁狁。祜數讀若朔。臨督司，有不吐茹之節﹔膺威著幽並，遺愛度遼﹔今三陲蠢動，王旅未振，易稱雷雨作解，君子以赦過宥罪，乞原膺等，以備不虞，是臣等所無任翹望者也。<br>　　經此一疏，卻蒙桓帝聽從，便將三人赦罪。陳蕃屢言不聽，應奉一疏即行，為蕃計已可引身退去。已而桓帝擬立繼後，意在采女田聖，聖家世微賤，獨生得妖嬈豔冶，姿態絕倫，桓帝得了此女，又將郭貴人撇諸腦後，日夕與田聖同處，相猥相倚，如漆投膠﹔因此欲將聖冊立為後。司隸應奉，伏闕固諍，力言田氏單微，不足為天下母。太尉陳蕃，亦申言後宜慎選，不如冊立竇貴人，卻是世家舊戚，足配聖躬。桓帝無可如何，乃立竇貴人為繼後。後為竇融玄孫竇武女兒，即章帝後從祖弟的孫女，入宮未幾，得為貴人，既已正位中宮﹔父武得進任城門校尉，受封槐裡侯。惟竇後姿色，不及田聖，桓帝因公論難違，勉強冊立，所以御見甚稀，有名無實﹔那桓帝的愛情，仍然專屬田聖一人。小子有詩歎道：<br>　　溺情無過綺羅叢，欲海沉迷太不聰﹔<br>　　二十年來昏濁甚，徒教婦寺亂深宮！<br>　　欲知後事如何，且看下回續敘。<br>　　隱不違親，貞不絕俗，乃郭林宗一生確評。林宗生遭衰世，已知大局之不可復支，惟悲天憫人之衷，始終未恝，不得已栽培後進，使之成材，為斯文留一線之光﹔孔孟之轍環天下，教授生徒，猶是志耳。彼陳蕃李膺諸人，知進而不知退，毋乃昧機。且於鄧後之廢死，蕃正在朝輔政，不聞出言諫諍，延至繼立中宮，方謂田氏微賤，不如選立竇貴人，夫鄧後何罪？不過為兒女私嫌，竟遭幽死﹔竇後何德？乃請立為後﹔厥後北寺之冤，已隱伏於後位之廢立時矣。徐孺子嘗誡郭林宗，而於下榻之陳蕃，反未聞預為規諫，抑獨何也？<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 後漢 </a>>> </font></td>
     <td width="60%" align=right><a href=50.htm>上一篇</a> &nbsp;&nbsp;&nbsp;&nbsp; <a href=52.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>