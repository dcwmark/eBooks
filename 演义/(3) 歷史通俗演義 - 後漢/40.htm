<html>
<head>
<title>開放文學--歷史通俗演義 - 後漢--第四十一回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 後漢 </a>>> </font></td>
     <td width="60%" align=right><a href=39.htm>上一篇</a> &nbsp;&nbsp;&nbsp;&nbsp; <a href=41.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第四十一回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>黜鄧宗父子同絕粒　祭甘陵母女並揚威</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說安帝永寧二年三月，鄧太后駕崩，安帝方得親政。尊諡鄧太后為和熹皇后，與和帝合葬慎陵。自從鄧太后臨朝以來，連年水旱，四夷外侵，盜賊內起，幾至岌岌不安。還虧鄧太后宵旰勤勞，知人善任，每聞民饑，輒達旦不寐，減膳撤樂，力救災厄，故天下復安，歲仍豐穰。平時施恩布惠，常有所聞，就是廢後陰氏家屬，本已由和帝詔命，充戍日南，見三十六回。鄧太后不念舊惡，仍令赦歸，給還資財五百萬。這都是太后寬仁，非尋常婦女可及。平望侯劉穰，嘗上書安帝，請令史官著《長樂宮聖德頌》，雖不免獻諛貢媚，卻也非全出虛誇。不過臨朝日久，未肯還政，鄧氏外戚，總不免加恩太厚，遂致見譏當世，貽禍母家，下文便見敘明。小子且說安帝親政，已將太后梓宮，奉葬慎陵，當即有一班希旨承顏的大臣，請追上安帝本生父母尊號。奏疏有云：<br>　　昔清河孝王至德淳懿，孝王即清河王諡法，見三十七回。載育明聖，承天奉祚，為郊廟主。漢興高皇帝尊父為太上皇，宣帝號父為皇考，序昭穆，置園邑，太宗之義，舊章不忘。宜上尊號曰孝德皇，皇妣左氏曰孝德後，孝德皇母宋貴人，追諡曰敬隱後，以存《春秋》「母以子貴」之大義，並彰陛下孝思維則之隆規，謹此奏聞。<br>　　安帝得奏，當然准議，遂告祠高廟，使司徒持節，與大鴻臚奉策書璽綬，至清河追上尊號﹔並添置園邑，號孝德皇墓為甘陵﹔又追封敬隱後父宋楊為當陽侯，予諡曰穆，楊四子皆封列侯。孝德皇元妃耿姬尚存，尊為甘陵大貴人。嫡母為貴人，生母為皇后，嫡庶倒置，究屬不宜。耿貴人為牟平侯耿舒孫女，舒即故好畤侯耿弇弟，兩姓襲封﹔孫耿寶尚嗣侯爵，為耿貴人兄，乃召使監羽林軍，侯封如故。又封帝妹侍男等四人，皆為長公主，錫類推恩，備極優渥。句中有刺。惟因中常侍蔡倫，前承竇後意旨，附會成獄，逼令宋貴人自盡，即敬隱後事，見前文。此時回溯前冤，特令倫自詣廷尉，追究罪狀。倫料難免辱，即沐浴整衣，飲藥畢命。倫與剿鄉侯鄭眾，皆為鄧太后所寵，嘗受封龍亭侯，眾已早死，倫尚為長樂太僕，時人因他功足抵罪，頗為歎惜。原來倫有才學，並有巧思，在宮中監作器械，無不精工﹔且有一種特別的製造，流行後世，就是古今通用的字紙。古時書契，多用竹簡編成，筆或用鐵，或用竹木，蘸墨為書。自秦蒙恬用獸毛作筆，柔軟耐用，於是竹簡亦改為縑帛。但簡重縑貴，總嫌未便，經倫獨出心裁，採用樹皮麻頭，及破布魚網，搗煮如法，攤曬成紙，遂為後人所利用，時稱為蔡侯紙。嗣倫且奉詔校書，監同通儒謁者劉珍，與博士良史等，並詣東觀勘正經籍，功亦頗多。只為了屈死宋貴人一案，遂至不得令終，咎雖自取，但宦官中卻也不能多得呢！褒貶得當。一蟹不如一蟹，果有中常侍江京李閏等，相繼並起，取悅安帝，得竊政權。還有安帝乳母王聖，盤踞宮掖，亦得肆行無忌，與江京等朋比為奸，遂致興起大獄，要推翻那鄧氏外戚，乘間徼功。<br>　　先是安帝兄平原王勝，多病傷生，歿後無嗣，鄧太后令千乘王伉孫得過繼。伉系和帝長兄。得父寵已改封樂安王，得因過繼與勝，襲封平原王。未幾得又病逝，亦無子息，乃再命河間王開子翼為平原王，仍奉勝祀。翼容止翩翩，溫文爾雅，鄧太后受他韶秀，留住京師。安帝少時，亦號聰明，所以得立。及年既逾冠，喜昵群小，失德頗多，轉為鄧太后所嫌。乳母王聖，常恐安帝被廢，密與江京李閏等，伺察太后顏色，報聞安帝，語中免不得帶著蹊蹺，叫安帝預先加防。安帝還道他是好人，引作心腹，暗中卻怨鄧太后寡恩。及太后既崩，加封宋耿二族，尚先封鄧■為上蔡侯。嗣由王聖等妄想圖功，屢談鄧氏短處，再加後宮女寺，從前受過鄧太后責罰，正好乘此報怨，遂誣告鄧悝鄧弘鄧閶，曾從尚書鄧訪，查取廢帝故事，謀立平原王。王聖與江京李閏，復從旁煽惑，不由安帝不信，況安帝素有心跡，自然一齊發作，便囑令有司追奏鄧氏兄弟，嘗圖廢立，罪坐大逆。當日即有復詔批准，廢去鄧弘子西平侯廣德，都鄉侯甫德，鄧京子陽安侯珍，鄧悝子葉侯廣宗，鄧閶子西華侯忠，一古腦兒俱為庶人。鄧氏子弟封侯，俱見前回。鄧■本應連坐，因前時未曾與謀，但徙封羅侯，遣令就國﹔宗族一體免官，勒歸原籍。並抄沒鄧■等資財田宅，充戍尚書鄧訪，及訪妻子等至遠方。郡縣官吏，更仰承上意，迫令廣德及忠，並皆自盡。惟廣德兄弟，與閻後有中表誼，因得不死，寓居都中。閻後母為鄧弘姨，見三十九回。鄧■見家族被誣，無從訴枉，又聞王聖等從中媒孽，料知將來亦多凶少吉，一時懮憤交並，索性不飲不食，由他餓死了事。子鳳見乃父絕粒，也即斷食，一同畢命。■從弟河南尹鄧豹，度遼將軍武陽侯鄧遵，將作大匠鄧暢，得知同宗並坐大罪，嚇得心緒不寧，輾轉圖維，還是速死為上，免得逮系取辱，因皆服毒而終。只前越騎校尉鄧康，前被太后削去屬籍，徙往夷安，此時卻得特邀寵命，征為太僕。鄧康被黜，見四十回。平原王翼，也坐貶為都鄉侯，遣歸河間。虧得翼閉門謝客，不再與聞政事，方得倖免。朝臣自三公以下，莫敢進諫，惟大司農朱寵痛■無辜遇禍，不忍不言，乃輿櫬詣闕，肉袒上書。書中說是：<br>　　伏惟和熹皇后，聖善之德，為漢文母。兄弟忠孝，同心懮國，宗廟有主，王室是賴﹔功成身退，讓國遜位，歷世外戚，無與為比，當享積善履謙之祐。而橫為宮人單詞所陷，利口傾險，反亂國家，罪無申證，獄不訊鞫，遂令■等罹此酷濫，一門七人，死非其命，■父子及豹遵暢與廣宗忠，並死七人。屍骸流離，冤魂不返，逆天感人，率土喪氣。宜收還&#20898;次，寵樹遺孤，奉承血祀，以謝亡靈。臣自知言出必死，但願陛下俯納臣言，臣雖碎首，亦無遺恨矣！輿櫬待罪，生死唯命。<br>　　這封書奏，卻是激切得很，安帝頗為動容。偏故司空陳寵子忠，劾寵黨同鄧氏，竟致免官。從前和熹皇后初正中宮，三公欲追封後父訓為司空，陳寵時亦在朝，謂無故事可援，打消廷議，因此鄧氏與寵有嫌。寵子忠素有才譽，父歿後浮沉郎署，不能得志，所以朱寵上言，忠不願為鄧氏洗罪，竟將朱寵劾去。統是器小不堪。哪知人心未死，公論猶存，百姓也為鄧氏呼冤，連上封章，籲請公卿代陳。安帝不得已加譴郡縣，責他逼迫廣宗等人﹔且令■等遺櫬，還葬洛陽，派使致祭，祠以中牢﹔鄧氏宗戚，亦使還居都中，這且無庸細敘。惟鄧氏既除，安帝得報復私嫌，遂改永寧二年為建光元年，大赦天下，封江京李閏為列侯，且令閻後兄弟閻顯閻景閻耀，入為卿校，並典禁兵。中常侍樊豐劉安陳達，皆為京閏羽翼，互作黨援﹔乳母王聖，權勢甚盛，甚至聖女伯榮，亦得出入宮掖，交通賄賂。婦女閹寺，互相煬蔽，累得安帝昏迷日甚，耳目不聰。太尉馬英，已經病逝，再起前司徒劉愷為太尉。愷與司空陳褒，不過以資格充選，無甚材能﹔獨司徒楊震，看得婦寺干政，忍不住熱忱上進，即抗疏上奏道：<br>　　臣聞政以得賢為本，治以去穢為務。是以唐虞俊■在官，天下咸服，以致雍熙。方今九德未事，嬖幸充庭。阿母王聖，出自賤微，得遭千載，奉養聖躬，雖有推燥居濕之勤，前後賞惠，過報勞苦，而無厭之心，不知紀極，外交囑托，擾亂天下，損辱清朝，塵點日月。書誡牝雞牡鳴，詩刺哲婦喪國。昔鄭嚴公即鄭莊公，明帝諱莊，故改莊為嚴。從母氏之欲，恣驕弟之情，幾至危國，然後加討，《春秋》貶之，以為失教。夫女子小人，近之喜，遠之怒，實為難養。《易》曰：「無攸遂，在中饋。」言婦人不得與於政事也。宜速出阿母，令居外舍，斷絕伯榮，莫使往來，令恩德兩隆，上下俱美。尤願陛下絕婉孌之私，割不忍之心，留神萬機，戒慎拜爵，減省獻御，損節征發﹔令野無鶴鳴之歎，朝無小明之悔，大東不興於今，勞止不怨於下。《鶴鳴》《小明》《大東》《勞止》俱詩名，並見《小雅》。擬蹤往古，比德哲王，豈不休哉？<br>　　這疏呈入，安帝竟取示王聖。聖略通文墨，看到這奏，自然忿&#25041;得很，佯至安帝面前，自陳被誣，且泣請出宮。安帝正加寵遇，怎肯聽她出去？反用好言勸慰，待遇益優﹔聖女伯榮，當然照常出入，毫無禁忌。時有泗水王劉歙從曾孫&#29900;，久居京師，生成一副媚骨，專與王聖母女交通。泗水王歙，為光武族父，傳國至孫護，無子國除。伯榮年已及笄，見&#29900;放誕風流，惹動情竇，免不得與他笑謔。&#29900;正欲挑逗伯榮，湊巧針鋒相對，自然不待媒妁，先偷試雨意雲情，枕畔密盟，願與偕老，然後向王聖說明，再行六禮。好一個自由結婚，若生今之世，必稱她為文明女子。一對野鴛鴦，變作真鶼鰈，卿卿我我，越覺情濃。伯榮遂替&#29900;入宮乞封，居然得邀恩准，使襲故朝陽侯劉護封爵，並官侍中。可謂妻榮夫貴。護為劉歙曾孫，且年齡比&#29900;為輕，不過早歿無嗣，因致絕封﹔&#29900;為護再從兄，怎得牽合過去？司徒楊震，又不禁憤激，再行上疏道：<br>　　臣聞高祖與群臣約，非功臣不得封，故經制父死子繼，兄亡弟及，以防篡也。伏見詔書封故朝陽侯再從兄&#29900;，襲護爵為侯﹔護同產弟威，今猶見在。臣聞天子專封，封有功﹔諸侯專爵，爵有德。今&#29900;無他功行，但以配阿母女，一時之間，既位侍中，又至封侯，不稽舊制，不合經義，行人喧嘩，百姓不安。陛下宜覽鏡既往，順帝之則，勿使貽譏將來，則表率先端，垂譽無窮矣。<br>　　奏入不報。安帝既沈湎酒色，委政外戚內閹，及王聖母女，就是邊疆有事，亦置諸度外，不願與聞。燒當羌酋麻奴，自奔徙出塞後，雖伏居不動，終未肯向漢投誠。護羌校尉馬賢，亦因他首鼠兩端，不甚撫恤，遂致麻奴黨羽忍良等，俱有怨言，於是慫&#24898;麻奴，並寇湟中，轉攻金城諸縣。還算馬賢引兵剿撫，解散諸羌，殺敗麻奴。麻奴窮蹙饑困，方至漢陽太守耿種處乞降。耿種據實奏聞，安帝也無心詳察，但令有司援照前例，假給金印紫綬，並賜金銀彩繒，算作了事。嗣由鮮卑寇居庸關，雲中太守成嚴，及功曹楊穆，同時戰歿﹔鮮卑復移掠雁門定襄，並及太原。警報傳達京師，亦未聞發兵防討，只晦氣了邊疆百姓，被他掠去若干，飽載而去。安帝置若罔聞，反至寵臣馮石家內，連日留飲，經旬方歸。也好算是無愁天子。石為故陽邑侯司空馮魴孫，馮魴為司空，見前文。魴子柱曾尚明帝女獲嘉公主，石得襲爵獲嘉侯，兼官衛尉。生平無他伎倆，專能逢迎上意，取悅一時，卻是希寵梯榮的好手段。所以安帝格外加寵，時有賞賜﹔且進石子世為黃門侍郎，世弟二人並為郎中。是年秋冬二季，郡國水災，多至二十七處，地震至三十五處，安帝反令翌年改元，號為延光元年。接連又是京師雨雹，或如斗大，損及室&#24208;﹔未幾京外郡縣，又報地震，又報大水，安帝仍然不理，耽樂如故。高句驪為武帝時所滅，夷作郡縣，東道始通。見《前漢演義》。至王莽篡位，發高句驪人伐匈奴，高句驪人不願西行，亡奔塞外，遂為寇盜。東漢初興，復遣使朝貢，因得賜復王封。明章以來，貢使不絕﹔及安帝嗣立，四方多難，高句驪亦停止貢獻，抄掠遼河東西。建光元年，高句驪王宮，復率馬韓■貊諸部落，進攻遼東，太守蔡諷，出戰陣亡，宮復往圍玄菟城，幾被陷沒，幸虧城北有扶餘國，與漢廷通好有年，急遣子尉仇台領兵二萬餘人，來救玄菟，才得與郡守姚光，合破高句驪兵，宮乃遁還。既而宮死，子遂成立，姚光請乘喪往討，朝議多半贊成，惟陳忠已擢任尚書僕射，援據《春秋》大義，不伐人喪，謂宜遣使往弔，且責讓前罪。安帝巴不得疆場無事，遂從忠請。幸喜事還順手，去使西歸復命，謂高句驪嗣王遂成，情願降漢，將前時所掠人口，一並放還，當即馳詔赦罪，東陲少安。招撫高句驪事，卻還辦理合宜，不得為陳忠咎。只姚光素性戇直，專喜糾發奸慝，幽州刺史馮&#28949;，也與姚光相類，怨家遂偽造璽書，譴責兩人﹔又矯詔傳飭遼東都尉龐奮，叫他收系光&#28949;，就地取決。奮不知有詐，遽令屬吏齎詔殺光，復往幽州治&#28949;。&#28949;聞得光已被戮，連及自己，不如先時自盡，免得受刑。&#28949;子焜卻穎悟過人，勸父忍待須臾，察視真偽。待至遼東使人持詔到來，細閱詔書，果有疑竇，乃拒詔不受，竟上書自訟冤屈。朝廷果不知此事，立征龐奮到京，下獄抵罪。看官試想！龐奮所接的偽詔，想總由宮廷奸慝，主使出來，否則奮亦有口，豈能不辯？為何但將奮坐罪，並未究及主名哩？顯見是安帝糊塗。安帝嫡母耿姬，居守甘陵，乳母王聖，及&#29900;妻伯榮，奉詔往祠陵廟，並省視耿大貴人。當即備齊車馬，召集僕從，凡宮中大小宦官，及屯衛兵士，多半隨行。王聖算是正使，高坐車中，威儀烜赫﹔伯榮算作副使，乘車先驅，繡帷高卷，故意露出嬌容。但見她巧蟠鳳髻，淡掃蛾眉，滿頭珠翠，遍體綾羅，上身披著全紅猩氅，下面系著五彩蝶裙，彷彿是出塞昭君，可比那入吳西子。沿途經過郡縣，所有當差官吏，都是望風伺候，先日綢繆。道里不平，發民繕治﹔驛傳未足，派吏補充。一切供張，統皆安排妥當，專待二貴使到來。好容易盼到使車，便不管命官體統，就在石榴裙下，屈膝叩頭。伯榮首先承受，竟爾端坐不動，由他拜跪。甚至河間王開，及列侯二千石，俱出郊迎謁，甘拜下風。莫非想作劉&#29900;麼？等到伯榮母女，驅車過去，又取出許多金帛，獻作贐儀，此外千乘萬騎，亦統有饋贈。及行至甘陵，清河嗣王延平，是時清河王慶子虎威已歿，無嗣，由樂安王寵子延平過繼。亦已在陵旁恭候，見了伯榮母女，也是望車拜倒，執禮甚恭。待祭過陵廟，謁過耿大貴人，徐徐的回京復命。那伯榮母女，已是出盡風頭，貯滿私囊，這正是一場好差事哩！小子有詩歎道：<br>　　駿奔宗廟貴欽承，淫女如何使祭陵？<br>　　濁亂如斯君不悟，履霜寧特兆堅冰！<br>　　伯榮母女，回朝復命，當有一個朝右大臣，聞知伯榮母女路上的威風，出頭彈劾，欲知此人為誰，容待下回報明。炎炎者滅，隆隆者絕，高明之家，鬼瞰其室。是為莽大夫揚雄遺言。雄之行誼不足稱，但其言確有至理，豪宗貴戚，往往不能逃出數語。試觀鄧■兄弟，守祖宗遺訓，尚知斂抑，而卒為婦寺所誣，橫罹大獄，七人斃命，全族遭殃。■且如此，遑論竇憲耿寶諸人乎？王聖以乳養之勞，竟得干政，淫女伯榮，尤為驕橫，連結中官，交通外戚，安帝不加檢束，反令其出祭園陵，清河賢王地下有知，度亦不願享此淫婦之主祭也！而清河王延平，河間王開等，奴膝婢顏，尤為可恥。悍嫗淫女，且大出風頭，漢之為漢可知矣！ <br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 後漢 </a>>> </font></td>
     <td width="60%" align=right><a href=39.htm>上一篇</a> &nbsp;&nbsp;&nbsp;&nbsp; <a href=41.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>