<html>
<head>
<title>開放文學--歷史通俗演義 - 後漢--第六十四回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 後漢 </a>>> </font></td>
     <td width="60%" align=right><a href=62.htm>上一篇</a> &nbsp;&nbsp;&nbsp;&nbsp; <a href=64.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第六十四回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>登將壇靈帝張威　　入宮門何進遇救</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說靈帝中平年間，朝政日紊，國勢愈衰，靈帝只知信任閹人，耽情淫樂。今歲造萬金堂，明歲修玉堂殿﹔鑄銅人四具，分置蒼龍玄武門外﹔制黃鍾四架，分懸玉堂雲台殿中﹔又特在平門左右，用銅范成天祿蝦蟆，天祿獸名。中設機捩，口中噴水，謂可除穢闢邪。種種構造，統系掖庭令畢嵐監工。就是一班刑餘腐豎，亦無不建築第宅，侈擬皇宮，靈帝常登台顧景，為消遣計﹔趙忠等恐他望見私第，向前進言道：「人主不宜登高，登高恐百姓乖離！」出自何典？是即趙高指鹿為馬之類。忠亦姓趙，總算善承世德。靈帝遂不敢登台，閹黨益肆行無忌，但教瞞過一人耳目，還怕甚麼百官萬民？哪知內蠹不休，適召外侮，西羌連年擾攘，未曾告平，鮮卑豪酋檀石槐，雖已病死，部落猶眾，仍然出沒塞下，屢寇幽並諸州。他如腹地的盜賊，真是群起如毛，幾難盡述。江夏散兵趙慈，戕殺南陽太守秦頡，糾眾作亂，幸虧荊州刺史王敏，發兵破滅，得誅趙慈。未幾中牟令落皓，及主簿潘業，又被滎陽賊殺死，當由河南尹何苗督師往剿，斃賊多人，暫時告靖。長沙賊區星，零陵賊觀鵠，又相繼造反，朝廷命議郎孫堅出守長沙，先斬區星，後斬觀鵠，荊湖始平。偏漁陽人張純張舉，接連發難，攻殺右北平太守劉政，遼東太守楊終及護烏桓校尉公綦稠﹔舉自稱天子，純號彌天將軍，同掠幽冀二州。外如休屠各胡，亦乘隙為變，入寇西河，擊殺郡守邢紀，轉攻並州，刺史張懿與戰，不幸敗亡。黃巾餘孽郭太等，因西河為胡所掠，也在白波谷揭竿，聯絡胡人，分擾太原河東。左屠各胡復脅迫南單於，一同叛命，騷擾朔方。冀州刺史王芬，因見亂端四起，日夜戒備，累得寢食不安﹔適故太尉陳蕃子逸，自成所赦歸，往謁王芬，談及天下大亂，俱由閹豎專權所致，芬亦為歎息。旁有術士襄楷在座，奮袖起談道：「天文不利宦官，看來黃門常侍，均要族滅了！」陳逸大喜道：「果有此事，不但國家可安，即如我先人埋冤地下，亦得從此伸雪，含笑九原！」芬亦接口道：「若果天象有憑，芬願為國家驅除閹賊！」襄楷指手劃腳，力言閹人夷滅，不出一二年。語頗不謬，但未識何人能除閹黨？為術終疏。芬乃召集豪俊，籌備餉械，上書言盜賊日滋，攻劫郡縣，宜厚蓄兵馬，分途剿平。靈帝不加理會，且欲北巡河間舊宅，指日起行。芬等聞信，遂欲用兵劫駕，盡誅黃門常侍，乘勢廢立。濟南相曹操，已入拜議郎，與芬本系相知，芬因操足智多謀，遂使人與言秘計，乞為內援。操搖首道：「廢立二字，乃天下最不祥的名目﹔古人惟伊尹霍光，行過此事。伊霍位居首輔，誠能動眾，所以事出有成﹔今諸君未及古人，漫思造作非常，期在必克，這豈不是求安反危，圖福得禍麼？」阿瞞畢竟性靈。遂囑來使還白王芬，務求慎重，切勿鹵莽從事。芬尚未信操言，又召平原人華歆陶邱洪，共定大計。洪欲應召前往，歆急為勸阻道：「廢立大事，伊霍不過幸成，芬才疏望淺，怎能成事？不如勿行！」洪乃中止。會北方有赤氣亙天，夜半愈盛，橫貫東西，太史奏言北方有陰謀，不宜出巡，靈帝乃無心北幸，並敕王芬罷兵。俄而征芬還都，芬疑是秘謀洩露，不敢應命，當即解去印綬，私走平原﹔尚恐朝廷拘拿，倉皇自盡。陳逸襄楷，幸得免累，就是議郎曹操等，亦毫不牽連，這都是芬謀未泄，故俱得無恙﹔徒斷送王芬一命罷了。<br>　　死得無名。<br>　　且說太常劉焉，本前漢魯恭王後裔，魯恭王名餘，系景帝子。徙居竟陵，因屬漢朝宗室，得通仕籍，由中郎遷至太常。他見朝政多闕，禍亂相尋，乃建言刺史太守，由賂得官，刻剝百姓，乃致離叛，應急選清名重臣，出任牧伯，剿撫兼施，方可削平世亂等語。這計議尚未得行，有侍中董扶與焉友善，私下與語道：「京師將亂，聞益州分野，卻有天子氣，未知屬諸何人？」焉含糊對答，心下卻覬覦非常，恨不得即赴益州。可巧益州亂起，刺史&#37060;儉苛斂害民，為黃巾餘黨馬相所殺，相僭稱皇帝。鈔掠巴蜀，警耗連達都中，劉焉得復申前議，進白靈帝，靈帝即命焉為益州牧，封陽城侯，出平蜀郡，焉喜如所望，受命即行。到了荊州東界，前途多盜，不便西進，逗留了好多日﹔也是他時來福湊，官運亨通，益州偽皇帝馬相，被益州從事賈龍起兵，連戰皆捷，誅戮無遺，因遣史卒迎焉入蜀，奉為州主。益州治所，本在雒縣，焉以&#37060;儉被殺，恐多不利，乃徙治綿竹，招攜納叛，籠絡人心。侍中董扶，聞焉既得志，亦求為蜀郡西部屬國都尉，靈帝准令赴蜀，扶便西往，為焉參謀，不必細述。同時宗正劉虞，也是漢家支派，為東海王強後人，強為光武帝子。以孝廉被舉，累遷至幽州刺史，恩信及民，內外翕服，後來因事去官﹔至黃巾作亂，復起為甘陵相，亦善撫綏，進為宗正，奉職無闕。自張純張舉作亂漁陽，幽州大擾，靈帝已遣騎都尉公孫瓚往討，復因虞前在幽州，為民所服，乃特命為幽州牧，持節赴鎮。漢制設州統郡，州有刺史，位置在郡守上，但比郡國守相，尚差一等﹔漢成帝時，方改稱州牧，位次九卿，權同守相﹔光武中興，又規復舊制，仍改州牧為刺史﹔自經劉焉劉虞兩人任命，於是復有州牧，得操重權，中原分裂，就從此開端了。為群雄割據張本。靈帝迭聞寇警，也不免懮從中來，默思小黃門蹇碩，身材壯健，具有武略，比諸車騎將軍趙忠，強弱不同，不如令他專任戎事，保護宮廷﹔乃將趙忠撤銷兵權，特授蹇碩為上軍校尉，屯衛西園。蹇碩以下，更設校尉七人。虎賁中郎將袁紹，為中軍校尉﹔屯騎校尉鮑鴻，為下軍校尉﹔議郎曹操，為典軍校尉﹔趙融為助軍左校尉﹔馮芳為助軍右校尉﹔趙馮並為議郎。諫議大夫夏牟為左校尉﹔淳於瓊為右校尉，瓊亦為諫議大夫。俱歸蹇碩調度，共稱西園八校尉。七人為宦官爪牙，俱不值得。<br>　　會由術士望氣告變，說是京師將有大兵，恐致兩宮喋血，靈帝意圖厭禳，特徵四方兵會集京師，就平樂觀作講武場，觀中築一大壇，上建十二重華蓋，高約十丈，壇東北另設小壇，復建九重華蓋，高約九丈。四面張著赤幟，分列步騎數萬人，結成方陣，借壯外觀。靈帝親擐甲冑，跨馬臨軍，使大將軍何進為前驅，秉旄仗鉞，直抵壇前，御駕就大壇駐足，自立大華蓋下﹔復用手揮進，令趨就小壇，在小華蓋下立著，然後傳令各軍，操演陣法，軍士一齊應令，萬馬齊奔，東馳西驅，前後繼進，形色上似甚整齊﹔映入靈帝眼中，但覺得五花八門，賞心奪目。你要張幕看戲！大眾即演戲一出與你看看。當下想入非非，竟自稱一個徽號，叫做無上將軍﹔就令左右書在旗上，作為大纛，向前導引，隨即縱轡離壇，躍馬四馳，就陣中繞行一周。只聽得軍吏喧聲，齊呼萬歲，不由的興致越高，精神越奮﹔再兜了兩個圈子，方將兵符交付何進。返駕入宮。討虜校尉蓋勛隨著，即回首顧語道：「朕今日講武，規模如此，卿以為善否？」勛應聲道：「臣聞先王耀德不觀兵，今寇賊遠距京師，陛下乃在都中列陣，臣恐未足揚威，徒自黷武罷了！」靈帝聽著，忽覺感悟道：「卿言甚是！朕見卿恨晚，群臣從未有此言呢！」勛拜謝而退，途遇中軍校尉袁紹，略述問答情形，且與語道：「主上聰明過人，但為左右所蔽，不免熒惑，真是可惜！」紹即前司空袁逢庶子，素好游俠，目睹閹寺擅權，素加憤恨，至是聽得勛言，便邀至私宅，謀誅閹黨，彼此約定，待機乃發。太尉張溫，時已征還，左遷為司隸校尉﹔溫舉勛為京兆尹﹔靈帝方欲使勛內任，隨時顧問，不願相離，偏蹇碩等忌勛正直，勸靈帝依從溫言，乃拜勛為京兆尹。勛既被外調，所有機謀，眼見得不能如約了。忽聞涼州賊警，日甚一日，陳倉為賊渠王國所圍，危急異常，靈帝復拜皇甫嵩為左將軍，並使董卓為前將軍，受嵩節制，同救陳倉。嵩與卓合兵二萬人，行至中途，屯兵不進，卓請速赴陳倉，嵩獨未許，卓憤然道：「卓聞智士不後時，勇士不留決﹔將軍受命前來，無非為陳倉起見，速救方可保城，否則必為賊有了！」嵩駁斥道：「君言錯了！從來百戰百勝，不如不戰屈人。陳倉雖小，城守完固，王國雖強，未必能攻下堅城﹔我待賊疲敝，然後出兵往擊，賊乃駭&#28291;，這乃所謂不戰屈人哩！」卓拗他不過，只得靜待。約莫過了八十多日，陳倉尚是守住，王國卻解圍退去﹔嵩聞國退去，便下令軍中，從速追擊。卓又入請道：「兵法有言窮寇勿追，今我兵追國，便是與兵法相背了！試想困獸猶鬥，況國尚勢盛，怎可窮追哩？」嵩復駁說道：「我前不速擊，是避賊銳氣﹔今欲往追，是乘賊勢衰﹔國眾已走，莫有鬥志，不得以窮寇相比。君且為後拒，試看我前驅追賊，必能成功，不怕王國不死哩！」已操勝算。說罷，即麾軍前進，使卓為後應，果然連得勝仗，斬首萬餘級，國竟竄死﹔卓自愧無功，遂與皇甫嵩有嫌。越年征卓為少府，令將部曲歸嵩管轄﹔卓詭詞乞留，遷延不赴。嵩兄子酈在軍中，向嵩進言道：「本朝失政，天下倒懸﹔若欲安危定傾，責在叔父，次為董卓。今叔父與卓有怨，勢不兩容。卓奉詔委兵，乃上書抗辯，已是逆命，又因京師濁亂，躊躇不進，更是懷奸﹔且卓凶戾無親，將士不附，叔父現為元帥，何妨聲罪致討，上顯忠義，下除凶害，豈不是桓文盛業麼？」嵩歎息道：「專命有罪，專誅亦未嘗無罪﹔為今日計，不如據實陳奏，請主上自行裁奪便了！」遂不從酈言，但上了一篇彈文。靈帝頒詔責卓，卓恨嵩益深﹔嵩原不能討卓，靈帝也不能制卓，卓坐是專恣，要從此斲喪漢室了！張溫可誅卓而不誅，皇甫嵩可討卓而不討，雖是兩人膽怯，亦關漢朝氣數。<br>　　惟王國竄死，涼州略平﹔幽州由兩張作亂，尚未平定。自稱彌天將軍的張純，曾做過中山守相，失官以後，因涼州叛亂，致書前車騎將軍張溫，願督同烏桓突騎，往徇涼州，溫置諸不答，純遂與同郡張舉，攻殺校尉太守，霸佔一隅。就是張舉亦嘗任泰山太守，失職生怨，謀為不軌，居然想身登九五，南面稱尊。上文用總敘法，略而不詳，故此處再用補筆。騎都尉公孫瓚，奉使出征。瓚本前中郎將盧植門徒，見六十二回。由小吏起家，遼西侯太守奇瓚狀貌，妻以愛女，瓚從此發跡，隨軍有年。至是往討兩張，引兵至薊，適值張純攻略薊中，由瓚一馬當先，率軍直上，奔入賊陣，賊皆披靡，瓚追殺至數十里外，方才安營。純既敗走，復去誘同烏桓部酋邱力居等，再寇漁陽河間渤海，進入平原，瓚更引兵往擊，至石門山，大破賊虜，純等遠走塞外，連妻子盡行棄去﹔張舉亦立腳不住，隨純同奔。瓚卻未肯回馬，追賊出塞，向北深入，進至遼西管子城，反為邱力居等所圍，相持至二百餘日，糧盡食馬，馬盡食弩楯，險些兒餓死全軍，猶幸天降大雪，虜亦饑寒，撤圍遠去，直奔柳城，瓚乃得馳歸。有詔進瓚為降虜校尉，封都亭侯。可巧幽州牧劉虞，亦持節到任，與瓚相見，瓚再擬掃虜，虞獨欲招降，探得張純張舉兩人，遁入鮮卑，因遣使至鮮卑中，曉諭利害，勸令送兩張首級。鮮卑酋步度根，檀石槐孫。猶豫未決，純客王政，卻將純刺死，梟首送虞，邱力居素慕虞名，亦遣使請降﹔公孫瓚獨心懷忮忌，陰使人邀截胡使，胡使探悉情由，繞道詣虞。虞乃上書請罷屯兵，但留瓚率萬人駐守右北平。瓚始終未愜，遂與虞結下怨仇，連年不解了。與董卓相去不遠。靈帝因虞有功，擬加重賞﹔會值太尉馬日磾免官，乃超拜虞為太尉。自從張溫降職司隸，後任太尉，兩年中改換四五人，如司徒崔烈、大司農曹嵩、永樂少府樊陵，以及射聲校尉馬日磾，迭升迭降，好似奕棋一般﹔就是光祿大夫許相，繼楊賜為司空，再代崔烈為司徒，也不過歷職年餘，終致罷免﹔惟光祿勛丁宮，遷任司空司徒，還算任職較長﹔司空劉弘，也是由光祿勖超遷，才略都不過平庸。且當群閹擅權時候，三公俱若贅疣，竊位苟祿，備員全身，乃是當日三公的避災總訣，無庸一一絮述了。語雖簡略，意仍周匝。<br>　　且說中平六年四月，靈帝有疾，臥&#29248;數日，不能視朝，公卿以下，各請冊立太子，杳無複音﹔待至旬餘，不聞召入大臣，宣揚末命。只上軍校尉蹇碩，卻出入寢宮，得與靈帝商決後事。始終信任宦官。正想依旨宣佈，不料靈帝病變，倉猝歸陰。碩秘不發喪，矯詔召大將軍何進，入受顧命。進接了詔旨，匆匆入宮﹔甫至宮門，正與碩司馬潘隱相遇。隱舉手示意，叫他休入。進與隱本系故交，慌忙退歸營中，隱亦隨至，向進報告道：「御駕已崩，蹇碩欲殺將軍，迎立皇子&#24650;為帝，願將軍另圖至計！」進不覺大驚，亟引兵往屯百郡邸，漢時郡國百餘，皆置邸，京師總邸，叫作百郡邸。靜聽後命。俄而何後又派人召進，進詳細問明，方敢馳入，究竟宮內有何隱情，由小子直道其詳：原來靈帝長子辯，為何後所生，輕佻無儀，靈帝意欲舍嫡立庶，又恐何後與兄，共有違言，所以遲延未發。上軍校尉蹇碩，為靈帝所親信，早已窺透上意，密勸靈帝遣進西征，靈帝當即依議，命進西擊韓遂﹔進亦知靈帝不懷好意，未肯輕出，乃奏遣袁紹募兵徐兗，俟紹還都，方可西行。蹉跎了一二年，靈帝病竟不起，自知顧命難宣，沒奈何與蹇碩密商，叫他擁護次子﹔碩欲先誅何進，然後立皇次子&#24650;，偏又為潘隱所敗露，不能逞謀，乃只好聽命何後，立皇長子辯為嗣主。進既已問明原委，自然放膽入宮，奉皇子辯即位，尊何後為皇太后。辯年才十四，未能親政，當由何太后臨朝，大赦天下，改元光熹﹔靈帝尚未發喪，何便要改元？封皇弟&#24650;為渤海王，命後將軍袁隗為太傅，與何進同錄尚書事。進既秉朝政，遂思除去蹇碩，為報怨計，可巧袁紹還京，為進參謀，不但欲將碩加誅，且擬盡誅宦官，掃清宮禁。進因袁氏累世貴寵，引紹為助，且征何顒為北軍中侯，荀攸為黃門侍郎，鄭泰為尚書，與同心腹，期在必成。蹇碩亦暗地加防，因致中常侍趙忠宋典等密書，使同黨郭勝投遞﹔勝與進同籍南陽，素相關照，竟趨至大將軍府，出書示進。進展書一閱，不由的吃了一驚。正是：<br>　　外戚內閹爭死命，敗家亡國兆凶機。<br>　　欲知書中所說何事，容至下回敘明。<br>　　整軍經武，本人主之要圖，況盜賊四起，寇亂相尋，寧尚可不修武備耶？但如靈帝之所為，則以兵事為兒戲，張威不足，召辱有餘﹔蹇碩一閹豎耳，遽授為上軍校尉，袁紹以下，皆歸節制，試思天下有義勇之將士，肯聽閹人之驅策歟？袁紹輩不足道，智如曹操，乃甘就職，正其所以為奸雄也。若平樂觀中之講武，設壇張蓋，誇示威風，靈帝自以為耀武，而蓋勛乃以黷武為對，猶非知本之談。黷武二字，惟漢武足以當之，靈帝豈足語此？彼之所信任者，婦寺而已，如皇甫嵩、朱&#20737;諸才，皆不知重用﹔甚至一病不起，猶視賽碩為忠貞，托孤寄命，《范》謂靈帝負扆，委體宦孽，征亡備兆，小雅盡缺，其亦所謂月旦之定評也乎？<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 後漢 </a>>> </font></td>
     <td width="60%" align=right><a href=62.htm>上一篇</a> &nbsp;&nbsp;&nbsp;&nbsp; <a href=64.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>