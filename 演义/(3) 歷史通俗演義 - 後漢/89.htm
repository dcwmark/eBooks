<html>
<head>
<title>開放文學--歷史通俗演義 - 後漢--第九十回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 後漢 </a>>> </font></td>
     <td width="60%" align=right><a href=88.htm>上一篇</a> &nbsp;&nbsp;&nbsp;&nbsp; <a href=90.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第九十回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>濟父惡曹丕篡位　接宗祧蜀漢開基</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說吳王孫權，聞報荊州得手，也親至江陵，犒賞軍士。至關公父子遇害，大功告成，乃大會將士，置酒稱慶，並釋出魏將於禁，令共列席。禁亦知愧否？呂蒙為首功，陸遜為次，分坐權側。權進酒數觥，歡然與語道：「孤自嗣業以來，幸得公瑾子敬及子明諸人，公瑾破孟德，拓荊州，雄才大略，不幸早亡﹔子敬初見孤時，便謂宜逆擊孟德，力排眾議，勸孤重任公瑾，後開霸業，這是第一件快事，既知孟德宜拒，此時何反投孟德？後雖勸借荊州與玄德，未免計短，但不能掩彼所長﹔子明少時，孤即知他具有膽略，可比公瑾，今果能奪還荊州，不負孤言，孤當與子明共保富貴，進爵銘功。」蒙離席謝獎，拜跪下去。權正起座相扶，不意蒙陡然倒地，滿口譫言，自罵呂賊，驚得權縮手倒退，忙令左右，掖起蒙身，舁入內室，一團高興，化作冰消，草草終席，入內探視，蒙尚胡言亂道，不省人事。權亟宣召醫官，多方診治，仍未見效。入夜且叫罵益甚，權連夜出令，謂有人能療蒙疾，賞賜千金。偏是陰靈纏繞，藥石無靈，好容易過了一宵，才覺蒙有些知覺，當即拜蒙為南郡太守，封孱陵侯，賜錢一億，黃金五百斤。蒙自知不久，俟權入視時，當面固辭，權教他靜心保養，幸勿紛心。至亭午頗能下食，權更為欣慰。哪知他到了黃昏，病又發作，忽痛詈，忽慘呼，比昨宵尤為喧鬧，權再自臨視，被蒙厲聲叱出，不得已使巫祝請命，延至夜半，蒙竟七竅流血，嗚呼畢命，年止四十有二。大小將士，統猜是關公索命，連權亦將信將疑。莫謂無神！一面為蒙棺殮發喪出埋，一面將關公屍骸，用侯禮安葬﹔只首級已經往獻曹操，不能追回。操已督軍出駐摩陂，援應樊城，既聞關羽敗退，乃還屯洛陽。會值吳使至洛，獻上羽首，操舉首一瞧，見他英靈未泯，面色如生，不由的吃一大驚，乃令刻木為身，葬用侯禮。但經此一嚇，頭風復作，好幾日臥&#29248;不起。訪得名醫華佗，療疾如神，急忙派人召至，佗用針砭治，隨手即瘥，瘥後又發，佗謂非剖洗不可，操憤然道：「頭可劈麼？」佗申答道：「大王如不願剖洗，針治只能救一時，不能救數年。」操但令針治，佗知不可愈，詐言家中妻病，須歸視再來，及歸去後，竟不復往。操屢呼不應，飭吏拘佗下獄，擬成死罪。或謂佗善醫人，不宜處死。操怒說道：「彼欲斲我頭，怎可再留？且天下亦何至少此鼠輩呢。」到死尚且疑人。遂催吏殺佗。佗臨死時，出書一卷與獄卒道：「感君善事，願將此持贈，可以活人。」獄卒畏法不敢受，佗竟索火毀書，服毒自盡。或謂獄卒受書回家，被妻取焚，經獄卒上前搶救，已只剩得一兩頁，就是閹雞閹豬等小法，所有解剖諸術，盡成灰燼，不復流傳，這真所謂千古遺恨呢。操不但殺佗，並致良方俱毀，即此已為千古罪人。<br>　　佗既死後，操頭風終不得痊，反且加劇，自思主簿楊修，依附子桓，且為袁氏外甥，將來我死，他必導桓為非，亂壞我家，因誣修泄漏機密，勒令自殺。既而吳使又至，呈入孫權書箋，勸操為帝。操閱書畢，頒示屬僚，且語眾道：「是兒欲使我居爐火上麼？」當有侍中陳群，尚書桓階，盛稱曹操功德，宜應天順人，速正大位。陳群為仲弓孫，何亦如此齷齪？操笑說道：「孔子有言：『施於有政，是亦為政。』若天命果當屬我，我就做周文王罷了。」明是教子篡逆。遂表授孫權為驃騎將軍，封南昌侯，領荊州牧，遣吏齎敕，偕吳使同赴荊州。看官！你道孫權何故媚操？他自占取荊州，只恐劉備出師報復，自己抵敵不住，所以向操獻媚，求他援助﹔操亦狡猾得很，給他高爵，使拒劉備，兩下私意，無非是叫人出頭防禦劉備起見。究竟劉備西據成都，作何舉動？備與關羽情同骨肉，豈有聞羽敗亡，不加痛憤？當下與大小將士，一體舉哀，追諡羽為忠義侯，令羽子關興襲封。即日部署人馬，討吳報仇。惟自諸葛亮以下，多言是先當伐魏，然後討吳，一時議論紛紜，尚難解決。蹉跎逾年，由洛陽傳到消息，乃是曹操病死，於是備一意恨吳，無心及魏。魏且橫行無忌，公然做出篡逆的事情了。建安二十五年正月，是年為後漢末年，故大書特書。曹操病倒洛陽，不遑回鄴，鎮日裡心緒不寧，精神恍惚，一夕夢見有馬同槽共食，醒來不知主何吉凶，阿瞞雖智，要亦難詳。轉問許多謀士，或說是祿馬吉兆，應受天祿，無非諂媚。操也不復疑。但一經合眼，往往看見男女冤魂，環立&#29248;側。想是伏後董妃等出現。因疑及洛陽故宮，未便寄住，特使大匠蘇越，另造建始殿，以便移居。越素知濯龍祠旁有一極大梨樹，高十餘丈，可建棟樑，當即稟明曹操，督工採伐，才砍數斧，樹中忽漂出血來，眾工不敢再斲，越亦大為詫異，匆匆返報。操尚未信，力疾乘車，自去看驗，拔劍試斲，樹血飛濺身上，淋漓滿體，打了好幾個寒噤，慌忙返車，易衣奄臥，從此不能再起。到了病篤，方密囑近臣，謂安葬以後，須置七十二疑&#20898;，免人發掘﹔又遺命後宮姬妾，分取名香，此後須勤習女工，賣履自給。說到此處，已是口舌蹇澀，不能再言，少頃即逝，年終六十有六。從前方士左慈，自言為&#24208;江人，嘗入見曹操，列坐末席，與客共飲，席間珍饈俱備，惟少松江鱸魚，慈獨索銅盤，使貯清水，自用短竿釣取，連得數尾。操又謂恨乏蜀姜，慈向西舉手一揮，姜即從空落下　座客無不喝采，偏操滿懷猜忌，目顧左右，欲就座上執慈，慈卻避入壁中，倏忽不見。操更覺驚忙，派兵偵緝，明明見慈在市上，追將過去，慈向人叢中一混，市人統變做慈狀，不辨真假，及仔細審視，真左慈已經走遠，揚長自去。嗣復在陽城山頭，得見左慈，兵役又急忙追逐，慈走入群羊，由兵役牽住群羊，歸操自訊，操知不可得，令就群羊中宣告道：「我本無意殺君，聊試君術，幸勿隱身！」還想騙他。道言甫畢，空中忽現一左慈，拍手大笑道：「土鼠隨金虎，奸雄一旦休！」操命左右射慈，慈又不見，此後遂不知所往。操死時正當子年寅月，適如慈言。<br>　　操子丕留守鄴中，接到喪訃，即欲嗣位，侍臣謂須俟詔命，方可嗣立，尚書陳矯大聲道：「王薨於外，愛子在側，倘或生變，豈非搖動社稷麼？」遂傳王後卞氏慈命：立丕為魏王操囑及分香賣履，而於繼統大事，反不提及，實是乖刁。尊卞氏為王太后，然後報答獻帝。先立後奏，目已無君。御史大夫華歆，本操私黨，立逼獻帝下詔，命丕襲封，仍為丞相魏王，領冀州牧。丕既受詔命，乃出郊迎喪，奉操遺櫬，安葬西陵，追諡曰武。何不諡為文王？丕弟彰植熊等，俱來奔喪，彰已受封鄢陵侯，植亦受封臨淄侯，與丕熊均為同母弟﹔熊不久即逝。此外尚有異母弟十餘人，一並會葬。史傳載操有二十五子，數子早殤。彰多力，植多文，二人素為操所愛，丕恐他奪位，蓄猜已久，甫經喪畢，便欲遣令就國。彰本期大用，一聞消息，便怏怏自去﹔植待遣乃行。丕留華歆為相國，進大中大夫賈詡為太尉，大理王朗為御史大夫，侍中陳群為尚書。群請立九品法，分賢愚為九等，使州郡各置中正，官名。區別等第，借便黜陟，丕即依議施行。上品無寒門，下品無貴族，弊由此起。又選主簿賈逵為豫州刺史。逵明經知兵，受操寵眷，嘗護操喪還鄴，主持喪務。曹彰問及先王璽綬，被逵正色拒絕。丕因此德逵，授任豫州，鋤強抑暴，興利除弊，為吏民所稱仰。丕復佈告天下，令以豫州為法，封逵為關內侯。丕即欲篡漢，特仿漢高祖光武故事，率領甲士數十萬，南巡譙城，遍召故鄉父老，各給宴飲，譙城為曹氏故里。並設伎樂百戲，歡宴終宵。可巧蜀將孟達，遙奉降書，願舉上庸城屬魏，丕授達為新城太守。武都氏王楊僕，挈種內附，丕使入居漢陽郡。一面親筆下令，自陳威德，於是諧子媚臣，或報稱黃龍出現，或報稱鳳凰來儀。丕即授意左中郎將李伏，太史丞許芝，令與華歆賈詡陳群王朗等，先入許都，脅令獻帝禪位。獻帝以為曹操已死，可望親政，因改建安二十五年為延康元年，與民更始。哪知一班新朝走狗，竟來逼令讓國，要他拜獻江山，獻帝大吃一驚，不禁淚下。李伏即抗聲奏請道：「孔子玉版中，已有預言，謂定天下，出魏公子桓。今魏王表字，適合讖文，丕字子桓。所以禎祥畢集，嘉應顯然，陛下即宜應天順人，仿行聖朝禪讓故事。」說到此語　許芝也接說道：「臣職司天象，默察星紀，魏當代漢，就是證諸圖讖，語卻盡符。《春秋·漢合孳》云：『漢以魏，魏以征。』《春秋·佐助期》云：『漢以許昌失天下。』故白馬令李雲上書，曾言許昌氣見諸當涂高，當涂高便是魏闕，魏當代漢，自許昌始。《易運期》又云：『鬼在山，禾女連，王天下。』鬼女禾三字，拼成魏字，天數如此，陛下亦怎可違天？」種種佐證，不知如何捏造出來。獻帝無言可答，只是兩袖拭目，淚濕龍袍。還有華歆等更疾言厲色，幾乎要將獻帝吞噬下去。皇后可弒，皇帝自然可廢。獻帝尚未肯承認，忽外面有許多甲士，持械入殿，氣燄很是厲害，慌得獻帝起座返奔。華歆等竟搶步追入，直至中宮，曹皇后聞聲出迎，見獻帝形色慌張，驚問何事，獻帝泣說道：「汝兄欲奪我帝位呢。」曹後聽著，禁不住豎起柳眉，讓過獻帝，阻住華歆等人，開口叱罵道：「汝等希圖富貴，敢造逆謀，試想我父功蓋寰區，尚且始終事漢，我兄嗣位未幾，便思攘竊神器，應不至此，總是汝等攛掇出來。」華歆聽了，也無懼色，只因曹後是魏王丕妹，不得不略顧面目，權將天命人事的套話，敷衍數語。若非曹丕之妹，又要動手拖發了。曹後全然不彩，歆等不得已暫退。越日聞曹丕已將到許，又會合群臣，力請獻帝出殿，獻帝被逼不過，勉強出來。華歆等已草就禪詔，硬迫獻帝頒行，獻帝含糊答應，當即遣御史大夫張音，齎詔送丕。丕行至曲蠡，接詔展讀道：<br>　　朕在位三十有二載，遭天下蕩覆，幸賴祖宗之靈，危而復存﹔然仰瞻天文，俯察民心，炎精之數既終，行運在乎曹氏，是以前王既樹神武之績，今王又光曜明德，以應其期，曆數昭明，信可知矣。夫大道之行，天下為公，選賢與能，故唐堯不私於厥子，而名播於無窮，朕羨而慕焉。<br>　　今其追踵《堯典》，禪位於魏王，王其勿辭！<br>　　丕讀詔畢，心下甚喜，但形式上未便遽受，不得不上表推辭，即遣張音返報。華歆等忙馳書勸進，一面脅獻帝交出璽綬。獻帝流涕道：「璽綬由皇后收藏，不在朕身。」歆等因再向曹後求璽，曹後仍然不與，乃轉報曹丕，丕竟遣曹洪曹休兩族人，引兵入宮，劫取璽綬。曹後料不能堅持，將璽綬擲抵軒下，且泣且語道：「天不祚爾！」曹洪得璽，未便親交曹丕，再由華歆等續繕詔書，仍使張音持璽獻丕。更可恨的，是硬要帝女二人，充作魏嬪，一齊獻去。好算是善法《堯典》。丕在曲蠡待詔，見張音奉璽到來，並有嬌嬌滴滴的兩帝女，隨璽同至，真是喜氣重重，大快所望。但見禪詔有云：<br>　　惟延康元年十月乙卯，皇帝曰：「咨爾魏王，夫命運否泰，依德升降，三代卜年，著於春秋，是以天命不於常，帝王不一姓，由來尚矣。漢道凌遲，為日已久，安順以降，世失其序，衝質短阼，三世無嗣，皇綱肇虧，帝典頹沮，暨於朕躬，天降之災，遭無妄厄運之會，值炎精幽昧之期。變興輦轂，禍由閹豎，董卓乘釁，惡甚澆豷，逄蒙子，見《夏紀》。劫遷省御太僕宮廟，遂使九州幅裂，強敵虎爭，華夷鼎沸，蝮蛇塞路。當斯之時，尺土非復漢有，一夫豈復朕民？幸賴武王德膺符運，奮揚神武，芟夷兇暴，清定區夏，保乂皇家。今王纘承前緒，至德光昭，聲教被四海，仁風扇鬼區，是以四方效琛，人神響應﹔天之曆數，實在爾躬。昔虞舜有大功二十，而放勛禪以天下﹔大禹有疏導之績，而重華禪以帝位。漢承堯運，有傳聖之義，加順靈祗，昭天明命，釐降二女，以嬪於魏，使持節行御史大夫事太常音，奉皇帝璽綬﹔王其永終萬國，敬御天威，允執其中，天祿永終。敬之哉！<br>　　丕得此詔，即欲老實接受，還是太尉賈詡等，叫他再還璽綬。不乃將帝女二人留住，先行受用﹔丕妹為帝後，則帝女應為丕甥，丕可謂善效楚成王了。再使張音將璽奉還。至第三次下詔，內有天不可違，眾不可拒，重華不逆堯命，大禹不辭舜位等語，仍由音齎璽奉丕，丕不復再讓，命在繁陽亭，築受禪壇，擇於十月庚午，代漢登基。公卿列侯，及大小將吏，屆期至壇下候駕等候﹔片時由侍從擁著魏王，乘輿到了壇前，由丕徐徐下車，升壇受璽，南面稱尊。文武百官，拜倒壇下，齊稱萬歲。即位禮成，丕下壇祭告天地，望燎乃返。顧語群臣道：「舜禹受禪，我今方知道了！」恐不象汝所為。遂馳入許都，改延康元年為黃初元年，國號魏，廢獻帝為山陽公，曹後為山陽公夫人，勒令出宮就封﹔惟仍得用漢天子禮樂，算做另眼看待。追尊父操為武皇帝，廟號太祖，稱母卞氏為皇太后。改號相國為司徒，御史大夫為司空，餘官亦多易舊名。就是郡國縣邑，亦陸續改稱，許縣變作許昌縣，算是魏國首都。又在洛陽大營宮室，作為陪都。這消息傳入蜀中，但言曹丕篡漢，未及漢帝下落，或謂漢帝已經遇害。漢中王劉備，即為發喪成服，遙諡獻帝為孝愍皇帝，蜀中一班將佐，遂勸備紹承漢統，即日正位，備不從所請。將佐等又援引讖諱，摭拾嘉符，再三慫&#24898;，仍未見從。會由劉封奔還成都，謂孟達申耽，並皆叛去，反引魏兵襲封，封寡不敵眾，只好奔回。備怒叱道：「汝知荊州危急，並不往救，今反敢來見我麼？」封答說道：「孟達從中撓阻，孤身不能赴援，所以中止。」備不待說畢，即喝聲道：「我聞汝與孟達不和，故達敢阻撓，汝當思食人祿，忠人事，怎得復聽達言？我若貸汝，如何服人？」封跪伏求饒，適諸葛亮在側，備顧語道：「封罪當誅否？」亮答稱憑王裁奪四字，備乃賜封自盡。封臨死自歎道：「我悔不聽孟子度言！」子度就是達字，這語傳入備耳，才知達降魏後，曾有書招封，封毀書斬使，致為所逐，備不免生悔，懊悵了好幾天。封本姓寇，為長沙劉氏外甥，備至荊州時，尚未生禪，因留封為養子。封頗有■力，隨諸葛亮入益州，轉戰有功，乃得受職副中郎將。諸葛亮慮封剛暴，後終難制，故不為請免，聽令加誅。封之罪固不免於死。轉瞬月餘，亮與許靖等，會銜上箋，申請正位。略云：<br>　　比聞曹丕篡位，湮沒漢室，竊據神器，劫迫忠良，酷烈無道，人鬼忿毒，咸思劉氏。今上無天子，海內惶惶，靡所式仰。群下前後上書者，八百餘人，咸稱述符瑞，圖讖明征，吁稱紹德。伏惟大王出自孝景皇帝中山靖王之冑，本支百世，乾祗降祚，聖姿碩茂，神武在躬，仁復積德﹔愛人好士，是以四方歸心焉。宜即帝位，以纂二祖，紹嗣昭穆，光復舊物，天下幸甚！錄勸進書，與專言符讖，一味虛諛者不同。<br>　　劉備覽箋，尚欲固辭，再經諸葛亮等，進陳興滅繼絕的大義，乃准如所請，令博士許慈，議郎孟光，訂定禮儀，就在成都武擔山南，築壇登位，並昭告天地，由祝禮官代讀祝文道：<br>　　維建安二十六年四月丙午，延康改元，備尚未接詔，故文中仍用建安年號。皇帝備敢用玄牡，昭告皇天上帝，後土神祗。漢有天下，曆數無疆。曩者王莽篡盜，光武皇帝震怒致誅，社稷復存。今曹操阻兵安忍，戮殺主後，滔天泯夏，罔顧天顯。操子丕，載其凶逆，竊據神器，群臣將士，以為社稷隳廢，備宜修之，嗣武二祖，恭行天罰。備雖否德，懼忝帝位，詢於庶民，外及蠻夷，僉曰天命不可以不答，祖業不可以久替，四海不可以無主，率土式望，在備一人。備畏天明命，又懼漢邦將湮於地，謹擇元日，與百僚登壇，受皇帝璽綬，修燔瘞告，類於天神。類系祭名。惟神饗祚漢家，永綏四海，垂於無窮！<br>　　祝告既畢，受百僚朝賀，頒詔大赦，改元章武，仍稱漢帝。史家號為蜀漢，示與後漢有別。且因劉備歿後，廟諡昭烈，又沿稱昭烈皇帝。惟陳壽作《三國志》，但稱為蜀。壽本魏人，出仕晉朝，晉受魏禪，不得不微辭寓意，惟始終稱備為先主，與《吳志》直呼孫權不同，是壽亦隱以正統予蜀，與朱子《綱目書法》名異實同。小子此後演述，就沿稱備為先主。自是中土三分，勢成鼎足。未幾吳亦改年黃武，尋且稱帝，居然是三帝並峙了。惟蜀承漢統，幅員雖小，名號最正。劉先主既已正位，進諸葛亮為丞相，許靖為司徒，置百官，立宗廟，祫祭高祖以下諸世系﹔立夫人吳氏為皇后，子禪為皇太子。典制粗定，便欲興師東下，討吳雪恥。忽有一將進諫道：「國賊曹操，並非孫權，陛下不應置魏先吳。」先主聽著，默然不悅，那將軍又繼續陳詞，講出一段絕大的理由。小子錄述至此，即隨寫一詩道：<br>　　君父仇深兄弟輕，後先應自辨分明﹔<br>　　忠臣伏闕陳言後，英主如何不聽行？<br>　　欲知何人進諫，申明理義，請看下回再詳。<br>　　司馬溫公退居洛陽，閱陳壽《三國志》，識破一事，謂操留遺囑，下至分香賣履，如家人婢妾，莫不處置詳盡，獨無一語及禪代之事，其意以為禪代乃子孫所為，吾固未嘗教之也，此正為操之大奸處。然操嘗以周文王自擬，亦何曾不教丕篡漢乎？且溫公既知操之奸，不應有帝魏寇蜀之書法，陳壽尚稱劉備為先主，溫公何嫌何疑，乃必以正統予魏也？本回就事論事，未嘗明辨，而於魏蜀之稱帝，前後寫來，自覺邪正之不同，文人手筆，具有陽秋，豈必齗齗然評論善惡哉？<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 後漢 </a>>> </font></td>
     <td width="60%" align=right><a href=88.htm>上一篇</a> &nbsp;&nbsp;&nbsp;&nbsp; <a href=90.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>