<html>
<head>
<title>開放文學--歷史通俗演義 - 後漢--第一百回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 後漢 </a>>> </font></td>
     <td width="60%" align=right><a href=98.htm>上一篇</a> &nbsp;&nbsp;&nbsp;&nbsp; 本書完 &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第一百回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>失蜀土漢宗絕祀　篡魏祚晉室開基</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說司馬昭既誅成濟，遂議另立嗣君，決迎燕王宇子璜為魏主﹔使長子中壘將軍司馬炎，行中護軍事，持節至永次縣，常道鄉，迎璜入都。璜為常道鄉公，年方十五，既入洛陽，即至永寧宮，謁過太后，登殿嗣位，更名為&#22850;，改號景元，進司馬昭為相國，封晉公，加九錫禮，昭仍然固辭。何必做作？是年故漢獻帝夫人曹節病歿，追諡為獻穆皇后，喪葬禮儀，皆依漢朝故例。特筆書此，以志曹女之猶不忘漢。越年，又命司馬昭晉爵，昭謙讓如故。又越年十月，洮陽遞入軍報，乃是蜀姜維復為大將軍，出兵攻魏。昭令安西將軍鄧艾，過意嚴防。先是蜀漢主禪延熙二十一年，改元景福，正值魏兵出攻壽春，蜀將姜維，欲乘虛北伐，特率數萬人，通道駱谷，進攻長城。此長城系是縣名，非秦所修築之長城。魏安西將軍鄧艾，與長城都督司馬望，堅壁拒維，相持不下。及魏平壽春，司馬昭還師，維乃引還。是補前回未詳之闕。但自姜維執掌軍政，主張北伐，至此已經過六次，差不多是連年興師，蜀民當然愁苦。中散大夫譙周，曾作《仇國論》諷維，維尚無回意。尚書令陳祗，與中常侍黃皓，在內用事，擾亂國政。已而祗死，後主禪用僕射董厥為尚書令，尚書諸葛瞻為僕射﹔嗣且進厥、瞻為將軍，共平尚書事，命侍中樊建為尚書令。厥本義陽人，曾仕丞相府中令史，諸葛亮常稱為良士。瞻即亮子，得尚公主，位兼勛親，但兩人素性慎重，未能力除黃皓。獨樊建不與皓往來，皓累承寵眷，蒙蔽後主，伐異黨同，右將軍閻宇，與皓親善，皓欲黜去姜維，以宇為代。維察知陰謀，入白後主道：「皓奸巧專恣，將敗國家，請陛下速誅此人。」後主笑答道：「皓一趨走小臣，有何能為？從前董允嫉皓，朕常以為過甚，卿幸勿介意。」說著，復呼皓出謝姜維，維不便多言，當即趨出。好一個和事天子。至景耀五年，維又欲伐魏，車騎將軍廖化，勸阻不從，退語親屬道：「兵不戢，必自焚，伯約姜維字。恐難逃此語呢！上語本《左傳》。智既未優，力又未足，乃用兵無厭，何以自存？」果然維進攻洮陽，前鋒夏侯霸，中箭陣亡﹔維與鄧艾交戰，侯和城下，又復失利，只得退還。姜維七伐中原，至此才了，羅氏《演義》添入計賺王瓘一回，稱作八伐，不知何指？黃皓遂乘間進讒，請令閻宇代維，後主雖未依言，心下卻有疑意。維在途中，得知消息，乃自請種麥沓中，不復還都。才閱兩月，即得魏人窺蜀消息，上表後主，請遣左右車騎將軍張翼廖化，督領兵馬，出鎮陽平關，及陰平橋頭，防備不虞。後主接得此表，乃與黃皓計議，皓復奏道：「這又是姜維貪功，故有此表。臣料蜀中天險，魏人亦未必敢來，陛下如尚懷疑，都中有一師巫，能知未來，可傳旨問明。」後主遂令皓往問師巫，未幾返報，謂巫已請得神言，說是陛下後福無窮，何來外寇？全是搗鬼。後主信以為真，樂得耽情酒色，坐享太平，所有姜維表文，置諸不理。適有都鄉侯胡琰妻賀氏，美麗絕倫，因入宮朝見皇后，被留經月，方許還家。琰疑賀氏與後主私通，竟呼家卒至賀氏前用履撻面，差不多有數十百下。看官試想！好好一張俏龐兒，能禁得這般糟蹋麼？琰俟家卒撻罷，將妻驅出。可憐賀氏哭哭啼啼，竟至宮中面訴冤情﹔後主見她面目青腫，不禁大怒，立命左右拘琰下獄，飭有司從重定讞，讞文有云：「卒非撾妻之人，面非受履之地，罪當棄市！」於是琰處斬。時人因琰罪輕法重，越生疑議，遂致輿情失望，怨謗交乘，後主似癡聾一般，全無知覺。且自姜維上表後，過了半年，並不見魏兵入境，益覺得黃皓忠誠，遠過姜維。<br>　　誰知霹靂一聲，震動全蜀，魏兵竟三路殺到，勢如破竹，管教那岩疆失守，全蜀淪亡。魏大將軍司馬昭，因蜀人屢次犯邊，意欲遣客入蜀，刺死姜維，從事中郎荀勛道：「明公當堂堂整整，出師討蜀，奈何令刺客西行，無名無望呢？」說得司馬昭躍然心動，遂擬大舉攻蜀。朝臣多以為未可，獨鍾會竭力贊成，昭即令會為鎮西將軍，都督關中，部署人馬，再使鄧艾為征西將軍，與會並進。艾以蜀未有釁，屢陳異議，昭遣主簿師纂，為艾司馬，再三勸勉，艾無奈奉命。本非情願，已為後文埋根。約閱數月，鍾會已籌足餉械，便統率十餘萬人，分從駱谷斜穀子午谷，直趨漢中。鄧艾督三萬餘人，自狄道入沓中，牽掣姜維。再令雍州刺史諸葛緒，督三萬餘人，自祁山往武衛橋頭，絕維歸路。三路魏兵，同時出發，又由昭遣廷尉衛瓘，持節監軍。瓘行過幽州，由刺史王戎出迎，與瓘宴敘。席間談及行軍得失，戎與語道：「道家有言，為而不恃，可見得成功不難，保守為難呢。」瓘複述參軍劉實微言，謂鍾鄧二人，必能破蜀，但皆不得生還。戎微笑道：「我意亦然，君應守秘密，且看將來。」瓘乃盡興而去。從前劉先主手定漢中，曾在陽平關外，分置邊戍，嚴防外寇﹔至姜維用事，謂不如斂兵聚谷，退守漢壽及漢樂二城，較為簡省﹔寇若攻關，勢難遽拔，待他糧盡引還，可由諸城並出搏擊，自足殲敵等語，後主依議施行。因將各邊戍撤退，惟飭將軍傅僉，守住關隘，王含蔣斌，分戍漢樂二城。外戶不守，撤屯引敵，這是姜維第一失計。此次鍾會進兵，遂得長驅無阻，直達陽平關下。自督諸軍攻關，使前將軍李輔，與瓘軍荀愷，各率萬人，往圍漢城樂城，使他隔絕不通。陽平關本來險峻，守將傅僉，扼住關口，任憑鍾會有十萬大軍，一時總難飛越。惟僉恐寡不敵眾，忙遣使飛報成都，乞師相助。未幾來了一個蔣舒，本為武興軍督，由後主調他助僉。僉意在堅守，舒偏要出戰，兩人各執一是，結果是僉仍守關，舒出迎敵。誰料舒出關以後，竟向魏營乞降，反引魏先鋒胡烈，同來叩關。僉在關上俯矚，明明是蔣舒還軍，當然開關接入。關門甫辟，魏兵如潮湧進，亂殺守兵，僉始知為舒所賣，下關格鬥，力殺魏兵數十人，自己身受重傷，血滿袍鎧，當下用劍擬頸，忍痛力揮，一道忠魂，往尋乃父傅彤去了。父子同為蜀死，節足光漢乘。魏兵入關，鍾會率隊進來，得了許多糧草甲仗，很是喜慰，便即犒賞軍士，就在關上休息一宵。越日得李輔荀愷軍報，乃是漢樂二城，已經歸降，會就放膽前進，行經定軍山，忽見陰雲布合，愁霧迷蒙，幾乎連前面路徑，都不可辨。會亟問降將蔣舒道：「山上有無神廟？」舒答言並無廟宇，只有蜀故丞相諸葛亮墓，全蜀將亡，怪不得陰雲愁慘。會恍然道：「諸葛公遺惠及民，理應致祭。」遂謹備牲醴，親往墓前禱祀，且誓言入蜀以後，決不妄殺一人，待至禱畢，雲霧徐開，然後再進。<br>　　後主聞漢中失守，急遣左右車騎張翼廖化，及輔國大將軍董厥，領兵拒魏，遲了！遲了！且遣使向吳求援，一面下令大赦，改景耀六年，為炎興元年。姜維尚在沓中，聞得魏兵進攻，慌忙調兵抵禦，可巧鄧艾引兵殺到，便與對壘，相持了好幾日。忽由探馬來報，漢中失守，傅僉戰死，維大驚道：「漢中一失，我無歸路，只好速退罷。」當下拔寨齊退。行至強川口，後面追兵又至，維無心戀戰，且鬥且走，喪失部兵多人。將抵陰平，後有探馬走報道：「魏將諸葛緒，進據橋頭，截我去路。」維聞言沈吟，想命軍士改向北行，揚言將截擊緒後。緒果為所紿，退兵三十里，四面窺探，並無蜀軍，哪知維已還向橋頭，趨回劍閣去了。蜀將廖化張翼董厥等，奉命拒魏，正與姜維相遇，維謂劍閣險阻，必可固守，不如並力扼住，待敵糧盡退歸，再可規復漢中。廖化等也以為然，遂合兵同至劍閣，依險分屯，果然鍾會兵至，無隙可乘，就是鄧艾諸葛緒，一齊趨集，也是屢攻不克，徒費奔波。會知難欲退，偏鄧艾冒險進取，引兵自行，惟諸葛緒仍與會合軍。會因艾不受節制，遷怒及緒，密奏緒畏懦無功，竟將他檻車送歸，所有緒兵三萬人，悉歸會管轄。會且留攻劍閣，專探鄧艾消息。艾卻率領部曲，就陰平僻道，趨入前面，都是叢山峻嶺，渺無人跡﹔艾不顧艱險，勒令軍士逢山開道，遇水架橋，到了危崖峭壁的地方，卻用氈裹住身體，先滾下去，將士等不敢落後，如法遵行，及至無氈可裹，各用繩索束腰，攀木掛樹，魚貫而進。艾不久即死，何苦為此。途次尚有二廢壘，虛無一人，艾指示將佐道：「此間空壘尚存，想諸葛孔明在日，定必派兵把守，今已廢置，是天使我成功了。」及行近江油，路漸平坦，總計所經路險，約有七百餘里，部眾在途傷亡，亦不下數千人，自是有進無退，只好拚死殺入。江油守將馬邈，漫不加防，一聞艾兵已到城下，嚇得魂飛膽落，慌忙開城迎降。蜀衛將軍諸葛瞻，方守涪城，聞得江油被陷，忙調兵抵禦﹔尚書郎黃崇，勸瞻急出據險。瞻因兵尚未集，不便遽出，才閱兩日，魏兵已將險要占去，眼見得涪城難守，不得已退保綿竹。艾令子忠及司馬師纂，引兵追瞻，被瞻一鼓擊退，還見鄧艾，報稱敵未可擊。艾大怒道：「存亡利害，在此一舉，若非冒死進擊，難道還有生路麼？」忠與纂乃復馳去，與瞻再戰。這番接仗，與前次迥不相同，魏兵俱懷死志，銳不可當，瞻正慮招架不住，偏又有大隊殺來，乃是鄧艾自來接應，兩軍殺至日暮，蜀兵四散，瞻與尚書黃崇，並皆陣亡。瞻子尚年將弱冠，登城遙望，見父瞻陷入陣中，不禁慟哭道：「我父子荷國重恩，應該效死，只恨朝廷不早斬黃皓，致有此禍！今我父已死，我何生為？」遂策馬殺出，格斃魏兵數名，也即捐軀。父死忠，子死孝，不愧為武侯子孫。艾遂殺入綿竹城，守兵盡&#28291;。綿竹距成都，只百餘里，敗報早發夕至，急得後主禪束手無策，忙召朝臣商議，或謂宜東出奔吳，或謂且避往南中七郡，惟光祿大夫譙周，謂不如降魏，後主遲疑未決，流涕還宮。何不叫師巫退敵？<br>　　是時吳太后與梁王理，皆早歿，魯王永徙封甘陵，不在都中，餘如張後及太子璇等，毫無主見，只有在旁陪淚。忽有一人趨入道：「如果勢窮力屈，禍敗必及，便當父子君臣，背城一戰，同死社稷，方好見先帝於地下！奈何遽欲出降呢？」後主瞧著，乃是第五子北地王劉諶。劉禪庸主，不意有此奇兒。原來後主有七子，長名璇，已立為太子，次為安定王瑤，又次為西河王琮，時已去世。又次為新平王瓚，第五子就是北地王諶，六子恂，封新興王，七子虔，封上黨王，諶最號英明，故有此諫。後主怒說道：「童子何知？也來多言！」諶大哭道：「先帝創業艱難，一旦拱手讓人，豈不可惜？諶寧死不受辱呢。」後主將他叱退。俄而譙周復入報道：「魏兵將到城下，陛下若依臣言，還可保全爵祿，必無他虞，臣願至魏營力爭，決不使陛下罹災。」後主聽到此語，心下稍寬，總教性命可保，何惜屈膝？乃使周繕就降表，與侍中張紹，駙馬都尉紹良，同赴艾營請降。艾方至雒城，得表大喜，答書有「微子歸周，當為上賓」等語，因遣紹良持書返報，自率部兵，逕詣成都，後主面縛輿櫬，出城降艾。艾令焚櫬釋縛，好言撫慰，仍令還宮安民，是日北地王劉諶，挈妻子至昭烈廟中，哭拜一番，起拔佩劍，先殺妻子，然後自殺，雖死猶生。漢至此乃亡。總計蜀漢自先主開基，稱帝三年，後主禪嗣位四十年，合得四十三年，獨詳蜀漢曆數，隱宗紫陽書法。三漢共二十六主，總計得四百六十九年。再加一筆。鄧艾既入成都，禁止將士擄掠，獨收錮黃皓，意欲加誅，皓賂艾左右，終得免死。奈何不誅此豎？艾依東漢鄧禹故事，承制拜後主為車騎將軍，太子諸王，各有封職﹔但使後主馳書劍閣，飭令姜維降魏。維聞諸葛瞻敗死，還援成都，行至郪縣，接得後主敕書，躊躇多時，乃令部兵還降鍾會，就是廖化張翼董厥諸將，亦偕維同降，將士統皆憤激，拔刀斲石，尚欲與魏兵決一死戰，經維密為曉示，方隨至會營。會素聞姜維才名，開營迎入，莞然笑語道：「伯約來此何遲？」維流涕道：「維不能保主，本當一死，因聞將軍仁明英武，故不惜來降，今日至此，尚為太速呢。」會聽了此語，忙起握維手，引置上座，與談心腹，並使維依舊領兵，維自然暗喜，遂導會至涪城駐紮。會聞艾恃功專斷，心甚不悅，艾又上書司馬昭，請乘勝伐吳，並封降王劉禪父子，使吳人望風畏服云云。昭表封艾為太尉，會為司徒，獨未肯遽從艾請。特檄監軍衛瓘諭艾，叫他事須先報，不得專行。艾奮然道：「大夫出疆，苟利社稷，何妨專命？艾惟知《春秋》大義，怎得無端牽掣呢？」說得瓘無詞可答，走白鍾會。蜀將姜維，得此知信，便進語鍾會道：「公自入蜀以來，算無遺策，今反位出艾下，已伏內疑﹔維聞陶朱沼吳，泛舟絕跡，張良破楚，辟谷全身﹔公何不上效古人，保功立名呢？」故意反激。會笑答道：「君言錯了！我年強仕，何能行此？」維接口道：「公若不願高蹈，憑公智力，何事難為？無煩老夫陳策了。」明是逼他謀反。會乃屏去左右，與維議定秘謀，即與衛瓘聯名上書，白艾反狀。<br>　　司馬昭既防鄧艾，復防鍾會，先請魏主下詔，囚艾解京，一面使鍾會進兵成都，一面令賈充將兵入斜谷，自奉魏主出屯長安。著著防到，昭才實過鍾鄧。會接到詔敕，便欲麾兵直進，維急勸會道：「艾若拒公，必且勞動兵戈，不如先遣監軍衛瓘，前去收艾，然後進兵不遲。」會極口稱善，立遣衛瓘引兵百騎，往拘鄧艾，自率全軍繼進。瓘卻也乖巧，明知前去收艾，危險異常，他卻就夜間馳往成都，待曉入城，托言有要事密商，逕至鄧艾臥室中。艾尚高臥未起，瓘竟叱從兵將艾縛住，艾子忠起身入問，亦為所執，因厲聲大呼道：「奉詔收鄧艾父子，餘皆不問。」當下牽艾父子入檻車。待至艾部眾齊集，意欲阻撓，偏城外已由鍾會大軍，一擁直入，眾乃不敢再動，聽鍾會處置，會入城諭眾，各守專職，但派遣將吏將艾父子押送洛陽。忽由魏廷頒到哀詔，乃是郭太后病亡，會乘機謀變，佯召諸將舉哀，驅置一室，待至哀畢，突從懷中取出一紙，向眾宣言道：「太后有遺詔頒來，使會入討司馬昭。」諸將問昭有何罪？會拔劍置案道：「南闕弒君，罪狀昭然，諸君如甘心從逆，請試吾劍！」眾皆驚愕，勉強應命。會卻將諸將錮住室中，不准私出，獨衛瓘詐稱有疾，得居外廨。會因瓘手下無兵，許令自由﹔復與維密議起兵，使為先驅，維一口應承，但言諸將未服，不可不防。會即舉劍示維道：「有此物在，何必多懮？」維大喜趨出，往報後主禪道：「願陛下忍辱數日，便可使社稷復安，日月重明瞭。」哪知漢祚已終，不能再挽，才隔一宵，就起變端。魏護軍胡烈，亦被錮禁室中，獨子淵尚在外面，烈使親兵出外取食，囑他寄語，偽言鍾會已作大坑，並辦就大杖數千，將驅眾盡死坑中。淵聞語大驚，傳告諸軍，一夕皆遍，到了日中，由淵擊鼓召眾，頃刻便集至萬人，殺入殿中。會方與姜維共坐內殿，密商出兵事宜，驀聞殿外有鼓噪聲，會驚起道：「莫非是外兵變亂麼？」維答說道：「就使有變，一擊便了！」語尚未畢，亂兵已經趨入。會急拔劍出御，忽被一箭射著，倉猝倒地﹔維尚欲救會，忽覺心痛難當，乃仰天大呼道：「我計不成，豈非天命？」說至此，就舉劍自刎，須臾畢命。人定不能勝天。亂兵將會殺死，再剖維腹，膽大如卵，並皆咋舌，於是乘勢殺掠，騷擾全城。胡烈等也穿屋馳出，一同行兇，不但姜維家屬，盡遭屠戮，甚至蜀太子璇，及蜀將數人，也為所害﹔蜀民死亡無數，積屍盈途，想是百姓應該遭劫。還虧衛瓘出來彈壓，好幾日才得平安。鄧艾舊部將吏，飛騎追艾，幸得相遇，忙將艾父子，放出檻車，仍向成都回來。將至綿竹，見有一彪軍馳至，艾仔細審視，先驅為部將田續，當即拍馬相迎。續忽手起一刀將艾劈落馬下，艾子忠向前救父，又被續順手殺死。看官！這是何因？原來續前越陰平，畏難不進，被其叱辱一番，心中記恨，此次為衛瓘所遣，叫他襲殺鄧艾父子，免得艾還蜀報仇，續只說是奉詔誅逆，無人敢抗，當即持首還報。既而賈充入蜀，遂將後主禪等，共徙洛陽。蜀臣惟秘書令卻正，及殿中督張通，隨禪北行。司馬昭已奉主回洛，待禪到來，封他為安樂公。昭邀禪與宴，命奏蜀樂，卻正等並皆感傷，禪乃嬉笑自若。昭乃語賈充道：「此人可謂無心，就使諸葛亮尚存，亦難保護，何況是一姜維呢？」乃復問禪道：「頗思蜀否？」禪答說道：「此間樂，不思蜀了！」安樂公名符其實。待至宴畢，禪辭別回邸，卻正入語道：「主公前次失言，倘他日再如前問，應流涕相答，說是先人墳墓，遠在蜀中，怎能不思？」禪點首記著，後來果由昭再問，禪依卻正言答昭，只苦一時無淚，乃閉目作態。昭忽問道：「此語何似卻正所言？」禪開目驚視道：「誠如尊命！」昭不禁失笑，左右亦吃吃有聲。禪乃惘然告退，但亦得使人不疑，安享餘生。至晉泰始七年，方才病終，倒也活得六十有五歲，這且擱過不提。呆人呆福。<br>　　且說吳主休嗣位六年，因蜀使告急，曾遣大將軍丁奉向壽春，偏將丁封孫異向淝中，為蜀聲援﹔嗣聞蜀已入魏，乃令各軍退回，惟心中不能無懮，奄忽成疾，猝致不起。遂召丞相濮陽興入宮，囑咐後事，休已不能言，但握住興手，使太子■出拜，算是托孤的遺命，是夕遂歿。興卻與左將軍張布商議，謂蜀已新亡，勢將及吳，太子■年尚幼弱，恐難保國，不如迎立烏程侯皓，較為得計，布也即贊成，遂入宮稟白朱後。朱後是一柔順的女流，潸然答道：「我一寡婦人，何知大慮？但憑卿等裁決罷了。」婦道尚柔，此處似因柔召禍，但誤在興布，不能為朱氏咎。興等趨出，便迎皓嗣位，改年元興。當即為休發喪，奉葬定陸，追諡休為景皇帝。皓為休從子，既已入嗣休位，例應尊休後朱氏為太后，且群臣已將太后璽綬，送入宮中。偏皓將璽綬奪還，但號朱氏為景皇后，獨崇諡父和為文皇帝，尊庶母何姬為太后，封休子■為豫章王，勒令就國，立妃滕氏為後。系是故衛將軍滕胤族女，父名牧，得封高密侯，拜衛將軍。皓初次頒發優旨，如發倉廩，賑貧乏，放宮女，出苑禽等事，倒還有些賢明﹔後來驕淫不道，沈湎酒色，丞相興與將軍布，未免生悔，輪流進諫。皓竟目為怨謗，殺斃兩人，尋且逼死朱後，及後二子，殘■如此，怎得久存？那魏大將軍司馬昭，平蜀有功，始受封相國晉公，及九錫典禮。太尉王祥，司徒何曾，司空荀彧，又請加封昭為晉王，昭亦直受不辭。至此已無庸做作了。一班趨炎附勢的臣僚，就將禪讓的典禮，爭先呈入，昭因東吳未平，還想少待，唯命長子炎為副相國﹔百官又趁勢逢迎，表進炎為撫軍大將軍。越年，為魏主曹&#22850;咸熙二年，昭已立炎為世子，復進稱太子。未幾昭死，炎嗣為相國晉王，遷魏司徒何曾為晉丞相，令驃騎將軍司馬望，為晉司徒。魏主&#22850;名為人君，早與傀儡無異，左右侍臣無一非司馬氏爪牙。好容易在位六年，還是司馬昭不肯受禪，才得遷延時日。無非想學曹操。及炎承父爵，不肯再緩，端的要帝制自為了。與曹丕何異？是年秋季，襄武縣中，報稱有大人出現，身長三丈餘，跡長三尺二寸，白髮黃巾，拄杖自呼道：「我乃民王，傳語兆民，國運將改，從此太平！」言訖不見。真耶？偽耶？何曾等遂推為晉瑞，向炎勸進，炎佯為推辭，偏朝臣已逼令魏主，就南郊築受禪壇，擇於咸熙二年十二月壬戌日禪位。轉眼間已是屆期，百官至晉王府前，請炎受禪，炎居然戴冕旒，服袞衣，乘輦出來，由大眾擁至南郊，下車登壇，早有黃門官捧著皇帝璽綬，敬謹上獻。炎接受後，當燔柴告天，一如魏受漢禪故事，真好報應。禮畢還朝，御殿受賀，國號晉，改元泰始。廢魏主&#22850;為陳留王，即日徙居金墉城。&#22850;含淚別去，太傅司馬孚，拜辭故主，流涕欷歔道：「臣年老將死，尚不失為大魏純臣哩。」自稱自贊。未幾又徙&#22850;至鄴城，直至晉太安元年壽終，追諡為元皇帝。廢主曹芳，由齊王降封為邵陵公，歿時追諡為厲。餘如魏氏諸王，皆降封為侯，魏歷五主而亡。獨吳至太康元年，方為晉滅，事見《晉史演義》中。漢事已完，墨乾筆禿。小子只有絕詩兩首，作為本編的煞尾聲。詩曰：<br>　　舂陵起義漢重光，後嗣昏庸又致亡﹔<br>　　贏得蜀中延一線，誰知宦豎且貽殃？<br>　　婦寺原為亂國媒，群雄擾攘亦堪哀，<br>　　試看兩漢同三國，多少兵民付劫灰！<br>　　姜維才不逮諸葛，而欲與魏爭勝，連歲出師，致民勞苦，不可謂非失計。然如後主之昏愚，親小人，遠賢臣，就使維不伐魏，蜀亦寧能久存乎？況維聞魏人窺蜀，即表請遣將守險，而為一黃皓所誤，卒至魏兵三路，長驅直入﹔是咎在黃皓，於維無尤也。劍閣守險，鍾會屢攻不克，而鄧艾從陰平進兵，直趨涪城，諸葛瞻不依黃崇之議，讓敵深入，猝至戰死，是咎在諸葛瞻，於維亦無尤也。成都雖危，尚堪背城借一，後主寧從譙周，不從北地王諶，面縛出降，坐喪蜀土，是咎在後主，於維更無尤也。至大勢已去，維尚詐降鍾會，意圖規復，乃不幸失敗，一死謝國，維之報主，至矣盡矣！天不祚蜀，何維之足尤乎？若夫司馬氏之篡魏，實為天道之循環，不有曹操父子之作俑於前，何有司馬昭之效尤於後？故篡魏者晉，實則魏自貽之也。而晉之亡，當於《晉史》中尋其源，故不贅雲。<br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 後漢 </a>>> </font></td>
     <td width="60%" align=right><a href=98.htm>上一篇</a> &nbsp;&nbsp;&nbsp;&nbsp; 本書完 &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>