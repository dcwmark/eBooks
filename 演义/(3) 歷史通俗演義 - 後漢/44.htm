<html>
<head>
<title>開放文學--歷史通俗演義 - 後漢--第四十五回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 後漢 </a>>> </font></td>
     <td width="60%" align=right><a href=43.htm>上一篇</a> &nbsp;&nbsp;&nbsp;&nbsp; <a href=45.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第四十五回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>進李固對策膺首選　舉祝良解甲定群蠻</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說尚書令左雄，因見梁冀辭爵，宋娥獨不讓封，乃復借著地震山崩的變異，再上封章，略云：<br>　　先帝封野王君，漢陽地震，今封山陽君，而京城復震，專政在陰，其災尤大。臣前後瞽言，封爵至重，王者可私人以財，不可以官，宜還阿母之封，以塞災異。今冀已高讓，山陽君亦宜崇其本節，毋蹈愆尤，則所保者大，國安而山陽君亦安矣。<br>　　宋娥聞得左雄再三諫諍，亦有畏心，乃向順帝辭還封號﹔偏順帝專徇私恩，不肯照准，於是山陽君封號如故，左雄所言，依然無效，但雄名由此益著。雄嘗因州郡薦舉，類多失實，特奏請察舉孝廉，必年滿四十，諸生試家法，即一家之學。文吏課箋奏，乃得應選﹔若有茂才異行如顏淵子奇，方可不拘年齒。子奇齊人，年十八，齊君使宰東阿，阿縣大化。順帝依議，頒詔州郡。會廣陵郡有孝廉徐淑，應舉入都，年未四十，台郎詰以違格，淑答說道：「詔書有如顏淵子奇，不拘年齒，故本郡以臣充選！」郎官無言可駁，轉告左雄，雄召淑入見，莞爾與語道：「昔顏淵聞一知十，孝廉能聞一知幾呢？」說得淑無從對答，默然退歸。尚書僕射胡廣，曾與雄議不合，出為濟陰太守，所舉數人，並皆失當，坐是免官。此外尚有牧守濫舉，亦遭罷黜。惟汝南人陳蕃，潁川人李膺，下邳人陳球等三十餘人，才足應選，得拜郎中。安丘人郎顗，素有聲譽，由順帝特徵入闕，面問災異，顗詳上條陳，大要在修德禳災，且薦舉議郎黃瓊，茂才李固。順帝命顗為郎中，顗辭病不就，飄然竟去。忽由洛陽令奏報宣德亭邊，平地無故自裂，闊約八十五丈，順帝乃令公卿所舉各士人，入朝對策。峨峨髦士，挾策干時，遂皆摛藻揚華，發揮己見。就中名士頗多，如扶風人馬融，南陽人張衡，亦俱在列。所上策文，由順帝親自展覽，內有一篇佳作，系詳言時政得失，不涉虛浮，當即拔為第一。看官欲賞識此文，由小子抄錄如下：<br>　　臣聞王者父天母地，寶有山川，王道得，則陰陽和穆﹔<br>　　政化乖，則崩震為災，斯皆關諸天心，效於成事者也。夫化以職成，官由能理。古之進者，有德有命﹔今之進者，唯財與力。伏聞詔書務求寬博，嫉惡嚴暴，而今長吏多殺伐致聲名者，必加遷賞，其存寬和無黨援者，輒見斥逐，是以淳厚之風不宣，雕薄之俗未革。雖繁刑重禁，何能有益？前孝安皇帝變亂舊典，封爵阿母，因造妖孽，使樊豐之徒，乘權放恣，侵奪主威，改亂嫡嗣，至令聖躬狼狽，親遇其艱。既拔自困殆，龍興即位，天下喁喁，屬望風政。積敝之後，易致中興，誠當沛然，思惟善道，而論者猶雲方今之事，復同於前。臣伏從山草，痛心傷臆！誠以漢興以來，三百餘年，賢聖相繼，十有八主，豈無阿乳之恩？豈忘爵賞之寵？然上畏天威，俯案經典，知義不可，故不封也。勤謹之德，但加賞賜，足以酬其勞苦﹔至於裂土開國，實乖舊典。聞阿母體性謙虛，必有遜讓，陛下宜許其辭國之高，使成萬安之福。夫妃後之家，所以少完全者，豈天性當然？<br>　　但以爵祿尊顯，專總權柄，天道惡盈，不知自損，故至顛仆。先帝寵遇閻氏，位號太疾，故其受禍曾不旋時。老子曰：「其進銳者，其退速也。」今梁氏戚為椒房，禮所不臣，尊以高爵，尚可然也﹔而子弟群從，榮顯兼加，永平建初故事，殆不如此﹔宜令步兵校尉冀，及諸侍中還居黃門之官，使權去外戚，政歸國家，豈不休乎？又，詔書所以禁侍中尚書中臣子弟，不得為吏，察孝廉者，以其秉威權、容請托故也。而中常侍在日月之側，聲勢振天下，子弟祿任，曾無限極，雖外托謙默，不干州郡，而諂偽之徒，望風進舉。今可為設常禁，同之中臣。昔館陶公主為子求郎，明帝不許，見前文。賜錢千萬，所以輕厚賜、重薄位者，為官人失才，害及百姓也。竊聞長水司馬武宣、開陽城門侯羊迪等，無他功德，初拜便真，此雖小失，而漸壞舊章。先聖法度，所宜堅守，政教一跌，百年不復。詩云：「上帝板板，下民卒癉，」刺周王變祖法度，故使下民將盡病也。今陛下之有尚書，猶天之有北斗也。鬥為天喉舌，尚書亦為陛下喉舌。鬥斟酌元氣，運乎四時﹔尚書出納王命，敷政四海，權尊勢重，責之所歸，若不平心，災眚必至，誠宜審擇其人，以輔聖政。今與陛下共理天下者，外則公卿尚書，內則常侍黃門，譬猶一門之內，一家之事，安則共其福慶，危則通其禍敗。刺史二千石，外統職事，內受法則。夫表曲者影必邪，源清者流必潔，猶叩樹本而百枝皆動也。《周頌》曰：「薄言振之，莫不震迭。」此言動之於內，而應之於外也。由此言之，本朝號令，豈可蹉跌？間隙一開，則邪人動心﹔利競暫啟，則仁義道塞。刑罰不能復禁，化導以之寢壞。此天下之紀綱，當今之急務。陛下宜開石室，陳圖書，招會群儒，引問得失，指摘變象，以求天意。其言有中理，即時施行，顯拔其人。以表能者，則聖聽日有所聞，忠臣盡其所知。又宜罷退宦官，去其權重，第置常侍二人，方直有德者，省事左右﹔小黃門五人，才智閒雅者，給事殿中。如此則論者厭塞，昇平可致也。臣所以敢陳愚瞽、冒昧自聞者，倘或皇天欲令微臣覺悟陛下，陛下宜熟察臣言，憐赦臣死。臣言有盡而意不盡，伏維垂鑒。<br>　　看官道這篇策文，是何人所作？原來就是南鄭人李固，即故司徒李郃的令子。固五察孝廉，再舉茂才，皆不應召，至是為衛尉賈建所舉，乃詣闕獻詞。順帝特加鑒賞，置諸高第。即日令乳母宋娥，出居外舍，並責諸常侍干預政權。諸常侍悉叩頭謝罪，朝廷肅然，因拜固為議郎。馬融前曾為校書郎中，因上廣成頌，隱寓譏刺，忤旨被黜，及此次對策，乃復使與固同官。張衡南陽人，表字平子，素善機巧，更研精天文陰陽曆算，嘗作渾天儀，著靈憲算罔論，造候風地動儀，為前人所未有。當時已為太史令，衡不慕榮利，故累年不遷，好幾載才得為侍中。這都由閹人當道，排擯清流，雖有名士，終致沈抑下僚，不獲大用。浮陽侯孫程等，就國年餘，仍復召還京師，命與王道李元，同拜騎都尉。回應前回。嗣復遷程為奉車都尉，程竟病死，追贈車騎將軍印綬，賜諡剛侯。程臨終遺言，願將封邑傳與弟美，順帝將封邑中分一半畀孫美承受，一半使程養子壽襲封，這也是漢朝特別的創格。到了陽嘉四年，居然垂為定例，詔令宦官養子，俱得為嗣，承襲封爵。御史張綱，就是司空張皓子，皓為留侯張良六世孫，居官正直，至陽嘉元年病歿。綱少通經學，砥礪廉隅，既受任為御史，目睹順帝寵遇宦官，引為已懮，慨然歎息道：「穢惡滿朝，不能致身事君，掃清宮禁，雖得倖生，也非我所願哩！」當下繕就奏折，入朝進呈，奏中說是：<br>　　《詩》曰：「不愆不忘，率由舊章。」溯自大漢初隆，及中興之世，文明二帝，德化尤盛，觀其理為易循易見，但恭儉守節，約身尚德而已。中官常侍，不過兩人，近幸嘗賜，裁滿數金，惜費重民，故家給人足。夷狄聞中國優富，任信道德，所以奸謀自消，而和氣盛應。頃者以來，不遵舊典，無功小人，皆有官爵，富之驕之，而復害之，非愛人重器承天順道者也！伏願陛下少留聖恩，割損左右，以奉天下，則治道其庶幾矣！<br>　　書入不報。是時三公已換易數人，太傅桓焉，太尉朱寵，司徒許敬，皆相繼罷去﹔用大鴻臚龐參為太尉，錄尚書事，宗正劉崎為司徒，又因司空張皓出缺，進太常王龔為司空。太傅本非常職，暫從緩設。太尉龐參，就職至三年有餘，最號忠直，內侍等不便舞弊，屢加譖毀，司隸亦黨同閹豎，上書糾彈，獨廣漢郡上計掾段恭，力為龐參洗刷，請順帝專心委任，順帝乃任參如故。不料參後妻嫉妒，竟將前妻子推入井中，猝遭溺死，洛陽令祝良，與參有隙，當即入太尉府查勘屬實，立時報聞，參因坐免，改任大鴻臚施延為太尉。越二年，施延免職，又起參為太尉。參年老多病，逾年壽終，司空張龔，繼參後任。太常孔扶，遷官司空，未幾又改用光祿勛王卓。司徒劉崎，亦坐事免官，特擢大司農黃尚為司徒。惟梁後父執金吾梁商，奉命為大將軍，獨不願就任，托疾固辭，順帝使太常奉策，就第冊拜，商不得已詣闕受命。漢陽人巨覽，上黨人陳龜，並有才行，當由商辟為掾屬﹔李固周舉，亦由商特召，入為從事中郎。固見商謙和有餘，剛斷不足，乃上箋諷商道：<br>　　昔春秋褒儀父以開義路，貶無駭以閉利門﹔夫義路閉則利門開，利門開則義路閉也。前孝安皇帝，內任伯榮樊豐之屬，外委周廣謝惲之徒，開門受賂，署用非次，天下紛然，怨聲滿道。今上初立，頗存清靜，未能逾年，稍復墮損，左右黨進者，日有遷拜﹔守死善道者，滯涸窮路，而未有改敝立德之方。又，即位以來，十有餘年，聖嗣未立，群下系望。可令中宮博簡嬪媵，兼彩微賤宜子之人，進御至尊，順助天意。若有皇子，母自乳養，無委保妾毉巫，以致飛燕之禍。明將軍望尊位顯，當以天下為懮，崇尚謙省，垂則萬方，而新營祠堂，費工億計，非以昭明令德，崇示清儉。自數年以來，災怪屢見，近無雨潤，而沈陰鬱泱，宮省之內，容有陰謀。孔子曰：「智者見變思形，愚者睹怪諱名。」天道無親，可為祗畏。如近者月食既於端門之側，既盡也。月者大臣之體也，夫窮高則危，太滿則溢，月盈則缺，日中則移，凡此四者，自然之數也。天地之心，福謙忌盛，是以賢達功遂身退，全名養壽，無有怵迫之懮。誠令王綱一整，道行忠立，明公踵伯成之高，唐虞時為諸侯，至禹即位，棄官歸耕，事見《莊子》。全不朽之譽，豈與此外戚凡輩，耽榮好位者，同日而論哉？固狂夫下愚，不達大體，竊感故人一飯之報，況受顧遇而可不盡言乎？愚者千慮，必有一得，幸賜裁覽！<br>　　梁商亦知固效忠，但素性優柔，終不能用。宦官十九侯中，孫程早死，王康王國彭愷王成趙封魏猛等，亦陸續病亡，惟黃龍楊佗孟叔李建張賢史汎王道李元李剛九人，與乳母宋娥，交相盅蔽，賄賂公行。太尉王龔，每恨宦官攬權，志在匡正，因極陳諸閹過惡，請即放斥。閹黨不免驚惶，各使賓客誣奏龔罪，順帝竟偏聽讒言，命龔自白。李固聞知，即進告梁商，為龔辯誣，且謂三公望重，不應赴廷對簿，請即代為表明，毋令王公蒙冤。商乃入白順帝，才得無事。商子冀，鳶肩豺耳，兩眼直視，口吃不能明言，少時遊蕩無行，酒色自娛，凡博奕蹴鞠諸技，卻是般般精通，又喜臂鷹走狗，騁馬鬥雞，此外卻無甚材能，不過略通書計。為了椒房貴戚，得列顯階，初為黃門侍郎，轉遷侍中虎賁中郎將，及越騎步兵各校尉，至父商為大將軍，冀竟代任執金吾。陽嘉五年，改號永元，調冀為河南尹。冀居職暴恣，多為不道。洛陽令呂放，進見梁商，偶然談及冀過，商當然責冀，冀恨放多嘴，竟遣人伏候道旁，俟經過時，把他刺死。且恐乃父察悉，偽言放為仇家所刺，請使放弟禹為洛陽令，嚴行捕訊。禹接任後，總道是與冀無干，但將宗親賓佐，逐加拷問，冤冤枉枉死了一百多人。冀一出手，便冤死多人，怪不得後來要殺皇帝？梁商尚被冀瞞過，順帝更不必說了。是年武陵蠻叛亂，幸得新任太守李進，領兵討平，且簡選良吏，撫循蠻夷，郡境乃安。過了一年，象林蠻區憐等，糾眾為亂，攻縣廨，戕長吏，騷擾的了不得。交阯刺史樊演，發交阯九真兵二萬餘人，往救象林，兵士不願遠行，倒戈返攻，還虧樊演乘城拒守，覷隙出擊，得將叛兵驅散，城郭無恙。但叛兵投入蠻帳，蠻眾益盛。適侍御史賈昌，出使日南，聞得叛蠻猖獗，亟與州郡官吏，並力合討，怎奈嶺路崎嶇，蠻眾負嵎自固，官兵不能與敵，戰輒失利，反為所圍。賈昌等飛書乞援，詔令公卿百官，會議方略，群臣等請特簡元戎，大發荊揚兗豫兵馬，往討叛蠻﹔獨大將軍屬下從事中郎李固，力駁眾議，獨獻良謨，大致說云：<br>　　蠻荒遼遠，用兵最艱，若荊揚無事，發之可也。今二州盜賊，盤結不散，武陵南郡，蠻夷未輯，長沙桂陽，數被征發，如復擾亂，必更生患，其不可一也。又兗豫之人，猝被征發，遠赴萬里，無有還期，詔書迫促，必致叛亡，其不可二也。南州水土溫暑，加有瘴氣，致死亡者，十必四五，其不可三也。遠涉萬里，士卒疲勞，及至嶺南，不堪復鬥，其不可四也。軍行日三十里，而兗豫去日南九千餘里，三百日乃到，計人粟五升，用米六十萬斛，不計將吏驢馬之食，但負甲自致，費便若此，其不可五也。軍之所在，死亡必眾，不足禦敵，當復更發，其不可六也。九真日南，相去千里，發其吏民，猶且不堪，何況苦四州之卒，以赴萬里之艱哉，其不可七也。前中郎將尹就，討益州叛羌，益州諺曰：「虜來尚可，尹來殺我。」後就征還，以兵付刺史張喬﹔喬因其將吏，旬月之間，破殄寇虜。此發將無益之效，州郡可任之驗也。宜更選有勇略仁惠任將帥者，以為刺史太守，悉使共住交阯。今日南兵單無谷，守既不足，戰又不能，可一切徙其吏民，北依交阯，還募蠻夷，使自相攻，轉輸金帛以為其資﹔有能反間致頭首者，許以封侯裂土之賞。前並州刺史祝良，性多勇決﹔又南陽張喬，前在益州，有破虜之功，皆可任用。昔太宗加魏尚為雲中守，哀帝即拜龔舍為泰山太守，今宜師其遺意，拜良等便道之官，則不待勞師，自可收效，而蠻疆之綏輯不難矣。<br>　　這議一創，公卿等卻多以為然，不復堅持成見。於是拜祝良為九真太守，張喬為交阯刺史，即日就道，同赴嶺南。喬至交阯，開示恩信，解散脅從，叛眾或降或歸，不復生亂。良到九真，單車入蠻穴中，曉諭禍福，示以至誠，蠻眾亦俯首帖耳，願遵約束，投降至數萬人，俱為良築造府舍，仍復前觀，嶺外復平。朝廷未接捷音，尚使公卿等各舉猛士，選為將帥。尚書令左雄，時已調任司隸校尉，獨將前冀州刺史馮直，保舉上去。偏尚書周舉，謂馮直嘗坐贓免官，如何得列入薦牘？因此劾雄所舉非人，免不得有阿私情弊。雄以周舉得為尚書，也由自己推薦，此次恩將仇報，太覺不情，當下往詰周舉道：「我素重君才，故敢進言，誰知反害及自身！」舉慨然答道：「昔趙宣子任韓厥為司馬，厥反戮宣子僕，宣子語諸大夫道：『可以賀我！』今君不以舉為不才，謬升諸朝，舉不敢向君阿諛，致貽君羞。不料君意與古人不同，舉始自知得罪了！」雄聽了舉言，忙改容稱謝道：「吾過，吾過！幸勿介意！」遂拱手別歸。時人稱舉為善規，雄為善改，統是當時賢士，名不虛傳。還有一班竊權攬勢的宦官，乘機舉用私人，競賣恩勢。獨大長秋良賀，清儉退厚，一無所舉，順帝暗暗詫異，召問原因，賀直答道：「臣生自草莽，長居宮禁，天下人才，臣未知悉，又與士類素乏交遊，怎敢濫舉？昔衛鞅因景監介紹，得見秦王，智士已料他不終，若使臣妄舉數人，恐士人不以為榮，反且因此見辱了！」順帝聞言，也為歎息不置。但內侍如賀，實是不可多得。此外多招權納賄，往往釀成禍階，永和四年元月，中常侍張逵，竟矯詔捕人，險些兒構興大獄，連累無辜。小子有詩歎道：<br>　　刑餘腐豎總難容，蟠踞宮廷定兆凶﹔<br>　　亦有馴良堪任使，古今能有幾人逢？<br>　　欲知張逵矯詔情事，容至下回分解。<br>　　順帝亦中智之君，觀其召試群儒，能舉李固為首選，退乳母，責閹人，宮禁肅然，其與乃父之庸暗不君，似不可同日語矣。然一時之明察，終不敵群小之欺蒙，雖有直臣，挽回無幾。意者其尚有遺傳性之留存，明於初而昧於終歟？梁商以謙退稱，亦卒蹈優柔之失，有子如冀，不能教以義方，遑問他事。李固諷商之言，尚未能直揭其弊，而商且不用，時人稱商為順帝賢輔，其然豈其然乎？及固薦引祝良張喬之撫蠻，而四府均贊成固議，卒得成功。度其時商為首弼，且握兵權，必有為之主宰其間者，況固為從事中郎，亦由商所辟召？蓋亦一鄧■之流亞已。語有之：「善善從長，惡惡從短，」則商固非無一長之足彩之。<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 後漢 </a>>> </font></td>
     <td width="60%" align=right><a href=43.htm>上一篇</a> &nbsp;&nbsp;&nbsp;&nbsp; <a href=45.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>