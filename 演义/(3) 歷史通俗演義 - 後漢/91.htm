<html>
<head>
<title>開放文學--歷史通俗演義 - 後漢--第九十二回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 後漢 </a>>> </font></td>
     <td width="60%" align=right><a href=90.htm>上一篇</a> &nbsp;&nbsp;&nbsp;&nbsp; <a href=92.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第九十二回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>尊西蜀難倒東吳使　平南蠻表興北伐師</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說劉先主病到彌留，宣揚遺命，丞相諸葛亮，尚書令李嚴等，並侍榻前。先主顧亮道：「君才十倍曹丕，必能安邦定國，終成大事。嗣子可輔，勞君匡輔﹔若不可輔，君可自取。」先主亦知嗣子禪不才。亮慌忙拜倒道：「臣敢不竭股肱，效忠貞，誓死毋貳，勉報聖恩？」先主乃命李嚴代作遺詔，留囑嗣君。且喚永理二兄弟至前，叫他父事丞相，不得有違。又與翊軍將軍趙雲，叮嚀數語，無非是托他輔國，說至此，長歎一聲，瞑目竟逝，享壽六十三歲。諸葛亮主持喪事，棺殮如儀，使李嚴為中都護，留鎮永安，自率百官奉喪還成都。太子禪年方十七，在都留守，不遑奔喪，但出都門，守候梓宮﹔及靈櫬已到，迎入正殿，舉哀行禮。禮畢展讀遺詔，詔云：<br>　　朕初得疾，但下痢耳﹔後轉雜他病，殆不自濟。人年五十，不稱夭，朕已六十有餘，何所復恨？不復自傷。但以汝兄弟為念。勉之勉之！勿以惡小而為之，勿以善小而不為！惟賢惟德，乃可服人！汝父德薄，不足效也！汝兄弟當父事丞相，更求聞達，無替朕命！<br>　　太子禪拜受遺詔，亮即請禪嗣位，改元建興，是為後主。崇諡先主為昭烈皇帝，奉葬惠陵﹔尊皇后吳氏為皇太后，頒詔大赦。益州從事秦宓，已得釋獄，由亮選為益州別駕。宓少有才名，也是法正一流人物。亮因法正早歿，嘗歎為孝直若在，必不令主上東征，就使東行，也不致一敗若此﹔故秦宓因諫得罪，亮甚為歎惜，至赦免後，隨即錄用。後主封亮為武鄉侯，開府治事﹔嗣復使領益州牧，政無巨細，皆歸裁決，後主惟拱手受成。亮約官職，修法制，信賞必罰，風化肅然。忽聞益州者帥雍闓，戕殺益州太守，叛蜀附吳，亮因新遭大喪，未便動兵，且意在和吳伐魏，故決計緩征。廣漢太守鄧芝，方入為尚書，窺知亮意，請向東吳修好。亮欣然道：「我早有此意，一時苦乏使才，今始幸得人了。」芝問為誰，亮答言莫如使君，芝亦不辭，奉命即行。吳王孫權，正再遷鄂縣，改名鄂為武昌，作為吳都。百忙中補敘此文。聞蜀中遣使到來，心下狐疑，不肯即見。芝待了兩日，作書致權道：「臣今到此，非但為蜀，並且為吳，若大王不願見臣，臣就去了。」權得閱此書，即召芝入見，芝行禮畢，便開口問權道：「大王，今日欲與魏和呢？抑與蜀和呢？」權答說道：「孤非不欲和蜀，但恐蜀主幼國小，不足敵魏，所以懷疑。」芝應聲道：「大王為命世英雄，諸葛亮亦一時俊傑，蜀有重險，吳有三江，若互為唇齒，進可兼並天下，退可鼎足峙立﹔今大王甘心事魏，魏必征大王入朝，索王子入侍，一不從命，便當奉辭伐叛，蜀亦順流進取，臣恐大王兩面受敵，江東地不能復有了。請大王熟思！」權沈吟良久道：「君言亦是，孤當與蜀連和，煩君先歸通報，孤當遣使訂盟便了。」芝乃辭歸。倏忽間已過一年，吳乃遣中郎將張溫報聘。溫至成都，後主當即接見，並由諸葛丞相等，優禮相待，與申盟好。溫談笑自若，頗有傲容，過了兩日，便辭行東還。丞相亮帶領百官，親與餞行﹔獨秦宓不至。亮屢使人敦促，好多時未見到來，溫疑問道：「尚待何人？」亮答言益州學士秦宓。既而宓至，溫即笑問道：「君為益州學士，究竟所學如何？」宓正色道：「蜀中三尺童子，尚皆就學，何況我輩？」溫接問道：「君既宿學，必知天文，天可有頭否？」問得無謂。宓隨口答一「有」字。溫問在何方？宓答：「天在西方。《詩》云：『乃眷西顧。』可知西方有頭。」溫問天有耳否？宓又答道：「天處高聽卑。《詩》云：『鶴鳴於九&#33263;，聲聞於天。』若天無耳，如何得聞？」溫問天有足否？宓復引《詩》言，『天步艱難』一語，證明有足。溫又問天有姓否？宓答言姓劉。溫問宓如何知曉？宓答稱天子姓劉，可以推知。隨口道來，都成妙諦。溫復說道：「日生於東，」宓不待說畢，就接口道：「日雖東升，至西必沒。」說得溫瞠目結舌，不敢再言。宓卻把天道盈虛，轉詰張溫，溫無詞可答，急得汗流浹背，滿面生慚﹔還是諸葛亮替他排解，方勉強飲了數杯，逡巡告別。亮復令鄧芝偕行，既至武昌，請溫先報孫權，然後進見，權與語道：「兩國通好，若得同心滅魏，天下太平，從此可二主分治，豈非快事？」芝直答道：「天無二日，民無二王，如得滅魏，尚未識天命所歸﹔但使君各茂德，臣各盡忠，那時勢均力敵，或當再起戰爭，必待統一以後，方得太平致治哩。」權大笑道：「君何誠款乃爾！」因厚禮送歸。嗣是吳蜀又往來如初了。總結一筆。<br>　　惟魏主曹丕，聞得吳蜀聯盟，自知不妙，便召群臣商議，即欲起兵伐吳。侍中辛毗進諫道：「天下新定，土廣民稀，驟欲勞師，未必果利﹔為今日計，不若養民屯田，待十年後，足食足兵，方可吞吳並蜀，混一天下。」十年為期，並非迂言。丕雄心勃勃，十個月且不肯待，怎肯待至十年以後？當下叱退辛毗，進司馬懿為尚書僕射，留鎮許昌。此為司馬氏篡魏之兆。看官！聽說丕多親弟，又有長子，為何不囑子弟監國，卻叫司馬懿留守？說來又有特因，可得就此補敘：丕弟彰植，同為卞太后所生，因丕素性猜忌，為魏王時，就將二弟遣往就國。見九十回。丕妻甄氏，容既絕世，發尤美觀，嘗將萬縷青絲，挽就雲鬟，號靈蛇髻，光澤可鑒。她本為袁熙婦，當再嫁曹丕時，植也為豔羨，只因丕捷足先得，無奈讓兄，惟心中未免失望，頗有怨言，丕益加妒恨。植既出封臨淄，監國灌均，陰承丕意，劾植使酒悖慢，遂由丕征植入朝，意欲加誅，還虧卞太后從中保護，才得不死。但尚限令七步成詩，即以兄弟為題，不准直說，植隨口答詠道：「煮豆燃豆其，豆在釜中泣，本是同根生，相煎何太急？」丕聽了此詩，心稍知感，恨終未除，特貶植為安鄉侯。會因丕多內寵，除獻帝二女外，見前文。尚有郭李陰三貴人，最寵愛的乃是郭氏。郭氏為安平人郭永女，少即秀慧，永號為女王﹔長成後豔名愈噪，為丕所聞，遂納為姬妾，格外愛憐。郭氏不特善媚，並且善謀，丕得立為太子，也是受教閫中，所以寵郭尤甚。至丕既篡漢，進郭氏為貴嬪，本想立她為後，只因甄氏尚存，一時未便發表。郭氏卻謀奪後位，多方讒間，丕竟為所迷，將甄氏留置鄴中，且說她心懷怨望，平白地將她賜死。何若早死鄴中，為袁熙殉節。郭氏無出，獨甄氏有一子名叡，為丕所愛，丕立郭氏為後，就將叡交與郭氏，令她撫養。叡生性聰穎，明知母死由後，但不得不勉承後顏，謹問起居。到了十五歲時，隨丕出獵，見有大小二鹿，由丕一箭射去，大鹿即斃，丕令叡射小鹿﹔叡淒然道：「陛下已射死鹿母，怎忍再殺鹿子？」丕不禁心動，將弓擲下，罷獵回宮。未幾即封叡為平原王，但終不使為太子。就是彰植二弟，雖照例增封，彰為任城王，植為鄣城王，畢竟不見親信。所以丕親出伐吳，獨使司馬懿居守許昌，這也是天心播弄，特令他親疏倒置呢。<br>　　丕復特置龍舟，親自乘坐，督率大小戰船數千艘，由蔡潁二水入淮，越過壽春，直至廣陵。吳將徐盛，奉命防禦，故意把戰艦匿入港中﹔至曹丕舟達江北，遠遠眺望，並不見一船，未免詫異，一時不敢輕進，就在江北停泊一宵。翌日起視，忽見江南一帶，連城綿亙，城樓上插滿旗械，遍列士卒，丕不覺大驚，且望且歎道：「魏雖有武騎千群，至此都成無用﹔江南人物如此，未可進圖呢。」語尚未畢，驀有巨風颳起，白浪滔天，龍舟在水中狂簸，險些兒不能支持﹔丕急改乘小舟，倉皇北返，各戰艦亦沒命逃歸。一場興作，空去空來，風師原巧弄曹丕。惟江南一帶城樓，究從何來？原來是吳將徐盛，乘著夜色迷蒙的時候，放舟出港，排列江濱，舟中預備假城疑樓，沿江張設，士卒統是蘆葦縛成，外罩軍衣，惟旗械是真﹔可巧秋江盛漲，岸闊霧濃，魏自曹丕以下，都不能仔細端詳，遂至嚇退，吳得不勞一卒，安堵依然。蜀相諸葛亮，聞知吳魏相攻，料他無暇侵蜀，乃籌足軍餉，定議南征。適永昌功曹呂凱，府丞王伉，接連上書，報稱雍闓勢盛，屢次入寇﹔更有牂牁太守朱褒，與越雟夷王高定，皆叛應雍闓，隨處騷擾。亮因調齊兵馬，辭別後主，督兵南下。成都令馬謖，已由亮署為參軍，送亮出都，亮與語道：「與君共謀數年，今可更惠良規，免得誤事。」謖答說道：「南中蠻人，自恃險遠，不服王化，就使興師入境，所向皆捷，竊恐今日得破，明日復叛，若必殺盡遺種，永除後患，亦非仁人所忍為﹔且須連年積月，或可奏功。謖聞用兵伐人，攻心為上，攻城為下，心戰為上，兵戰為下﹔丞相此次南征，最好使他心服，方可一勞永逸呢。」卻是高見。亮笑答道：「君言甚是，我亦有此意呢。」謖送行至數十里外，亮始遣還成都，自率大軍逕進。蠻人素無紀律，怎能敵得過王師？再加諸葛亮用兵有方，事事占人先著，因此所向無阻，勢如破竹。當下自越雟進兵，斬雍闓，誅高定，傳檄諸郡，剿撫兼施。門下督馬忠，隸籍牁雟，自請效力，亮便撥兵與忠，叫他前往。才閱半月，即得忠捷書，謂朱褒已經受戮，牂牁復安，叛虜頭目，誅滅已盡。<br>　　本來是大功告成，可以旋師，偏有一蠻酋孟獲，收合雍闓餘眾，出拒蜀兵。亮探得孟獲生平，雖無智略，卻甚驍悍，為夷漢所畏服，因此打定主意，決將孟獲收為己用，使他死心塌地，庶無後虞。孟獲不識軍謀，一味蠻抗，戰了一次，便由亮誘他入伏，一鼓擒住，亮問他心服否？獲抗言不服﹔亮卻藏過精兵，故意使羸卒站列，令他周視。獲更笑說道：「向不知汝兵虛實，被汝誘獲，今看汝兵，不過如此，有何難勝呢？」蠻子蠻語。亮因縱使回去，整軍再戰。獲返至蠻寨，糾眾來劫亮營，又被亮預設機謀，四面兜拿，復擒孟獲。獲仍然不服，亮更縱還。獲渡過滬水，負險自固。時當五月，溽暑熏蒸，水中又無船隻可行，蜀兵俱畏難欲退，亮下令道：「我兵若歸，虜必再出，我去彼來，我來彼去，何時始得平定？今惟有再接再厲，渡瀘進去，搗穴平蠻，就在此舉，願大眾努力，後當重賞。」兵士聽了，方才踴躍起來。亮即命將士潛造木筏，至夜間悄悄渡瀘，直抵蠻峒﹔孟獲自恃險固，並不加防，待至蜀兵深入，倉猝迎敵，好容易又被蜀軍擒去。亮仍不加誅，令獲還峒，獲更避入深巢，又為蜀兵所破。直至七縱七擒，獲無處可容，方才拜服。亮尚欲遣歸再戰，獲泣謝道：「丞相天威，無堅不摧，南人誓不復反了！」是謂攻心。遂引蜀兵入滇池，奉亮如神，無論蠻子蠻婦，並來拜謁。亮好言撫慰，仍令孟獲管理蠻眾，聽蜀政令，眾皆歡躍去訖。羅氏《演義》滿紙捏造。什麼朵思大王，什麼木鹿大王，什麼祝融夫人，好象《封神傳》《西遊記》一般，看似五花八門，實則十虛九幻，不值識者一噱。或請亮留置官吏，與孟獲同守蠻方，亮慨然道：「設官有三不易，留官必當留兵，兵無所食，必將生變，是一不易﹔蠻人屢敗，父兄傷亡，免不得記恨官兵，互生釁隙，是二不易﹔漢蠻易俗，當然異情，留官撫治，怎肯相信？是三不易。今我不留人，不運糧，但使他相安無事便了，若欲令彼同化，容待他年。」於是下令凱旋，孟獲率眾拜送，並獻金銀丹漆耕牛戰馬，作為軍用。亮分犒將士，一無所私。唯途中往返，輒患暑疫，經亮彩查藥物，合銼為末，用瓶收貯，每人各給一瓶，遇有中暑中疫等症，吹鼻即解，故盛暑行軍，奔波萬里，得免死亡。今藥肆所售「諸葛行軍散」，就是當時留下的秘方，這且無庸絮述。且說諸葛亮班師回國，飲至行賞，人人欣悅，朝野清平。南中復按時進貢，各呈方物。亮復與民休息，安養兩年，國富民饒，乃擬出師北伐，規復中原。時魏主曹丕，已經病歿，遺囑中軍大將軍曹真、鎮軍陳群、撫軍司馬懿等，立平原王叡為太子，即日嗣位。叡諡不為文帝，尊太后卞氏為太皇太后，皇后郭氏為太后，即用一班顧命大臣，秉持國政，統馭四方。吳主孫權，乘喪進攻，圍江夏城。魏太守文聘，登陴拒守，堅持不下。吳將諸葛瑾，轉擊襄陽，也被司馬懿擊退﹔權乃收軍東歸。諸葛亮卻緩了一年，然後興師。外使中都護李嚴，移屯江州，護軍陳到駐永安，作為東防﹔內使中部督向寵，典宿衛兵﹔尚書陳震、侍中郭攸之費禕董允、長史張裔、參軍蔣琬，分治宮府諸事。乃上《出師表》一篇，陳明宗旨。表云：<br>　　臣亮言：先帝創業未半，而中道崩殂。今天下三分，益州疲敝，此誠危急存亡之秋也。然侍衛之臣，不懈於內，忠志之士，忘身於外者，蓋追先帝之殊遇，欲報之於陛下也。<br>　　誠宜開張聖聽，以光先帝遺德，恢弘志士之氣﹔不宜妄自菲薄，引喻失義，以塞忠諫之路也。宮中府中，俱為一體，陟罰臧否，不宜異同。若有作姦犯科及為忠善者，宜付有司，論其刑賞，以昭陛下平明之治﹔不宜偏私，使內外異法也。侍中侍郎郭攸之費禕董允等，此皆良實，志慮忠純，是以先帝簡拔以遺陛下。愚以為宮中之事，事無大小，悉以咨之﹔然後施行，必能裨補闕漏，有所廣益。將軍向寵，性行淑均，曉暢軍事﹔試用於昔日，先帝稱之曰能，是以眾議舉寵為督。愚以為營中之事，事無大小，悉以咨之，必能使行陣和穆，優劣得所也。親賢臣，遠小人，此先漢所以興隆也﹔親小人，遠賢臣，此後漢所以傾頹也。先帝在時，每與臣論此事，未嘗不歎息痛恨於桓靈也。數語最關緊要，誰知後主他日，又用黃皓。侍中尚書長史參軍，此悉貞亮死節之臣也，願陛下親之信之，則漢室之隆，可計日而待也。臣本布衣，躬耕於南陽，苟全性命於亂世，不求聞達於諸侯。<br>　　先帝不以臣卑鄙，猥自枉屈，三顧臣於草&#24208;之中，諮臣以當世之事，由是感激，遂許先帝以驅馳。後值傾覆，受任於敗軍之際，奉命於危難之間，爾來二十有一年矣。先帝知臣謹慎，故臨崩寄臣以大事也。此諸葛自述要語。受命以來，夙夜懮歎，恐托付不效，以傷先帝之明。故五月渡瀘，深入不毛。今南方已定，兵甲已足，當獎帥三軍，北定中原，庶竭駑鈍，攘除奸凶，興復漢室，還於舊都。此臣所以報先帝，而忠陛下之職分也。至於斟酌損益，進盡忠言，則攸之禕允之任也。願陛下托臣以討賊興復之效﹔不效，則治臣之罪，以告先帝之靈。若無興德之言，則責攸之禕允等之咎，以彰其慢。陛下亦宜自謀，以咨諏善道，察納人言，深追先帝遺詔，臣不勝受恩感激。今當遠離，臨表涕泣，不知所云。<br>　　這表上陳，系在建興五年三月間，後主禪年已逾冠，立故車騎將軍張飛女為後，生男育女，年富力強﹔只是生性庸懦，未識大體，一切軍國重事，幸由諸葛丞相處理。諸葛既表請北伐，後王自然依從，當下催趲人馬，次第出發，振旅闐闐，伐鼓淵淵，由陽平關進兵，往駐漢中。寫得堂堂皇皇，不愧為北伐之師。小子有詩詠道：<br>　　三分鼎足早紆籌，受托討曹志更遒﹔<br>　　史筆煌煌稱北伐，紫陽書法足千秋。<br>　　蜀兵出駐漢中，當有探馬報達許昌。欲知魏主叡如何抵敵，且看下回說明。<br>　　欲承漢不得不伐魏，欲伐魏不得不和吳，諸葛公之所以出此者，全為時勢所迫，非真不欲報先主之恥也。為吳使則遣鄧芝，難吳使則命秦宓，折衝樽俎，用當其才，此尤為諸葛公之妙算。至若南征孟獲七縱七擒，蓋不如是不足以服蠻人之心。南蠻不服，終無由專心北伐耳。然必如羅氏《演義》之荒誕成文，幾似諸葛公之具有神術，毋乃惑人？中國小說，往往談仙說怪，釀成近世義和團之亂﹔救國不足，病國有餘，羅氏其流亞也！《前出師表》一篇，內外兼顧，備極慇懃，錄此可見諸葛公之仗義，閱此益知諸葛公之效忠。<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 後漢 </a>>> </font></td>
     <td width="60%" align=right><a href=90.htm>上一篇</a> &nbsp;&nbsp;&nbsp;&nbsp; <a href=92.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>