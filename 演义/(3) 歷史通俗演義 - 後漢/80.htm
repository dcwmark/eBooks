<html>
<head>
<title>開放文學--歷史通俗演義 - 後漢--第八十一回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 後漢 </a>>> </font></td>
     <td width="60%" align=right><a href=79.htm>上一篇</a> &nbsp;&nbsp;&nbsp;&nbsp; <a href=81.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第八十一回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>守孤城審配全忠　嫁二夫甄氏失節</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說袁譚出屯黎陽，才閱數日，即聞曹軍殺到。譚手下不過數千人馬，如何抵得住大隊曹軍？只好向袁尚處告急。尚本不欲救譚，只因黎陽一失，關係非輕，乃自率兵往援，與譚共戰曹軍﹔連敗數次，沒奈何閉城固守。另遣河東太守郭援，會同並州刺史高乾，共向平陽進兵，意圖牽制曹軍﹔且陰與關中將馬騰通書，使他遙應。騰頗有允意。司隸校尉鍾繇，方出督關中，見七十六回。探聞消息，也亟遣使往撫馬騰，極陳利害，並約騰同禦敵兵，騰乃遣子超領兵萬人，與繇相會。繇即偕超出發，行抵汾河，適值郭援渡河西來。援本為繇外甥，繇專心助曹，不暇顧及私誼，便麾兵急擊，掩他不備﹔校尉龐德，素有勇力，執刀前驅，兜頭遇著郭援，當即交鋒，不到十合，已將援首級取去。援眾大亂，無論已渡未渡，一古腦兒逼入水中，溺死過半﹔高乾聞敗，也即退回。龐德攜著郭援首級，向繇報功，繇見了援首，不禁下淚。德深為詫異，嗣知繇與援有甥舅誼，復入帳謝罪。繇憮然道：「援雖我甥，今為國賊，理應加誅，何故言謝？」繇徒知援為國賊，不知操亦一國賊。徒忠於操，殊不足道。遂馳書告操，請操免懮。操接得捷音，不必西顧，便猛攻黎陽，譚尚兩人保守不住，走還鄴城。操督兵追擊，刈麥為糧，還想乘勝攻鄴，會聞禰衡為黃祖所殺，且喜且憤，召語將佐道：「禰衡狂士，我能容受，他人怎肯相寄？我已料他必死了！明是借刀殺人。但衡是由我遣去，黃祖敢殺我使，也是藐我﹔我總要前去問罪。免致小視。」衡赴荊州，見七十六回。郭嘉即乘間進說道：「何不就移討荊州？」語尚未畢，諸將謂譚尚將滅，奈何移師？嘉又說道：「譚尚本不相睦，急乃連兵，緩必生變，我正好乘此退去，南向荊州﹔待他兄弟鬩牆，然後再進，庶一鼓可滅了。」家必自毀，然後人毀之。操撚鬚稱善。但留部將賈信，屯守黎陽，自率大軍還許，搜乘補卒，南攻劉表。表前時接見禰衡，也知衡為北方才士，優禮相待﹔嗣因衡傲慢不恭，乃遣往江夏，使見黃祖﹔祖亦慕衡名，命掌文牘。長子射音亦。尤好文辭，嘗托衡作《鸚鵡賦》，文不加點，援筆立成，詞旨甚是典贍，大為射所贊賞，視衡如賓師一般。後來黃祖在艦中宴客，衡亦與座，酒後搶白起來，衡罵祖為死麼，祖性褊急，欲令軍士撻衡﹔誰知衡罵詈不休，惹動祖怒，竟將衡一刀殺死，年止二十六。祖子射，徒跣來救，已是不及﹔祖亦酒醒知悔，厚加棺殮。但死已無知，有何益處？<br>　　衡原自取，祖亦貽譏。八字公評。<br>　　曹操計斃禰衡，反得借衡為名，進攻劉表，正是妙策﹔軍至西平，忽由袁譚遣使辛毗，叩營求見。操召毗入問，毗答言譚尚相攻，譚敗奔平原，事關危急，情願向公投誠，乞公援助﹔操乃召將佐會議。群下多謂譚尚衰亂，已不足懮，劉表方強，應趁早平定，免為後患﹔獨荀攸進說道：「天下多事，群雄逐鹿﹔劉表坐擁江漢，不能展足四方，無志可知﹔袁氏據有四州，帶甲數十萬，若使二子和睦，共守成業，勢且永固不搖﹔今兄弟構釁，理難兩全，我不乘隙相圖，待他並合為一，力雄勢厚，也難制服，機不可失，幸即移師！」見識高人一籌。操也以為然，允即援譚，遣毗先歸，自督兵再至黎陽。譚尚本同走鄴中，及曹操南還，譚意欲追操，請尚舉兵相從，尚又覺動疑，不肯依議，譚當然懷憤﹔再加郭圖辛評兩人，在旁攛掇，就不遑後慮，引兵攻尚。尚兵較多，譚兵較少﹔一場衝突，譚又敗走。別駕王修，自青州援譚，譚更欲還軍攻尚，修諫阻道：「兄弟猶左右手，譬如與人將鬥，自斷右手，尚能向人爭勝麼？況兄弟不親，何人可親？彼讒人離間骨肉，為害甚大，願將軍立誅讒佞，講信修睦，自足安內攘外，橫行天下！」語亦激切。譚終執定己見，率兵回攻。哪知尚卻已趕來，就南皮城外接仗，譚復失利，敗奔平原，尚追至平原城下，督兵圍攻。郭圖等又勸譚降操，向操求救，譚更為所惑，乃使辛毗乞師﹔待毗既歸報，操亦進兵。尚自然得知消息，忙撤圍還鄴﹔部下聞操軍大至，俱有懼色，呂曠高翔兩將，竟叛尚降操。偏譚謀招致曠翔，陰刻將軍印信，使人齎給二人﹔二人既誠心歸操，反取印白操。操微笑不答，欲知言外意，盡在不言中。且派吏至平原，令為子整說婚，願聘譚女，譚不敢不從﹔操又借口乏糧，引軍暫退。好狡詐。尚總道是操已還軍，可以無慮，但留審配守鄴，復督軍往攻平原。審配更獻書與譚道：<br>　　配聞良藥苦口利於病，忠言逆耳利於行，願將軍緩心抑怒，終省愚辭！蓋《春秋》之義，國君死社稷，忠臣死君命，苟圖危宗廟，剝亂國家，親疏一也。是以周公垂涕以斃管蔡之獄，季友欷歔而行叔牙之誅，何則？義重人輕，事不獲已故也。昔先公出將軍以續賢兄，立我將軍以為嫡嗣，上告祖靈，下書譜諜，海內遠近，誰不備聞？何意凶臣郭圖，妄畫蛇足，曲辭諂媚，交亂懿親，致令將軍忘孝友之仁，襲閼沈之跡，閼伯實沈為高辛氏子，日尋干戈，以相征討。語見《春秋·左傳》。放兵鈔突，屠城殺吏，冤魂痛於幽冥，創痍被於草棘。我州君臣，若拱默以聽執事之圖，則懼違《春秋》死命之節。且貽太夫人不測之患，損先公不世之業，豈不痛哉？伏惟將軍至孝蒸仁，發於岐嶷，友於之性，生於自然，章之以聰明，行之以敏達。覽古今之舉措，睹興敗之征符，何意奄然沈迷，墮賢哲之操﹔積怨肆忿，取破家之禍﹔翹企延頸，待望仇敵，委慈親於虎狼之牙，以逞一朝之忿。言之傷心，聞者流涕。若乃天啟尊心，革圖易慮，則我將軍當匍匐呼號於將軍股掌之上，配等亦當敷躬布體，以聽鑕斧之刑。如又不悛，禍將及之，願熟詳吉凶，以賜環玦！配再拜以聞。<br>　　看官試想！譚與弟尚，已經勢不兩立，怎肯為了審配一言，幡然變計？於是再向操乞援，催令進兵攻鄴，牽制尚軍。操原要待譚求救，然後再進，既接譚使，便麾動人馬，直指鄴城。審配聞操兵復至，急忙整繕守具，為禦敵計，一面使武安長尹楷，屯兵毛城，接濟糧餉。配將馮札，陰蓄異志，開門待操，操兵前隊千餘人，踴躍趨入﹔才有一小半進城，城上大石如飛，沒頭沒腦的擲擊下來，操兵閃避不及，正想退去，猛聽得豁喇一聲，放下閘板，將門掩住，把操兵內外隔斷。操兵陷入城內，約有三百多名，無路可奔，立被守兵圍裹，殺得一個不留，連馮札也因此畢命。原來審配聞變，趕急登城，指揮士卒，擲石下塹，所以操兵雖入，並不慌張，反結果了三百人性命。配亦能軍。至操隨後趕到，奮怒攻城，但見矢石齊下，無縫可鑽，乃令大小三軍，繞城駐紮，且攻且圍，好幾日不能得手﹔因想出許多方法，築土山，掘地道，仰瞰俯臨，伺隙掩擊。那審配卻是能耐，日夕嚴防，一些兒沒有疏虞﹔再加尹楷隨時運糧，源源不絕，所以全城鎮定，累日堅持。極寫審配忍耐，反襯曹操智計。操連攻不下，特留曹洪等圍鄴，自引兵往擊毛城﹔正值尹楷輸糧赴鄴，被操在途截奪。大破楷軍。又分兵拔邯鄲，降易陽涉縣，剪去鄴城羽翼，仍然還軍鄴城，索性將土山地道，一律毀撤，專命軍士鑿塹城外，周圍四十里，廣約丈許，深只數尺。審配在城上遙望，見他開濠甚淺，不以為意﹔誰知操計中有計，到了夜間，卻使軍士掘深濠塹，竟至二丈有餘，溝通漳水，灌入城中。配至此悔不早爭，誤中操計，但已是無及，不得已悉眾登陴，聊避洪流﹔又閱數日，糧食垂罄，餓死多人。可巧袁尚率兵回援，前鋒已至陽平亭，距鄴城只十七里，探馬報入操營，諸將謂尚軍馳歸，必將死鬥，不如避彼銳氣，再作計較。操揚言道：「尚若從大道趨至，我當避彼﹔若由小路至此，心已先怯，一戰便可成擒了！」料敵甚明。嗣經探馬續報，尚果從小路還援，操大喜道：「我料尚是無能為呢！」遂令曹洪等堵住守兵，自去對敵袁尚。尚已至陽平，就夜間舉火為號，遙示城中，城中亦舉火相應，兩下裡得通消息，滿望內應外合可破曹軍﹔偏偏待至天明，曹軍卻殺到陽平，並不聞審配影響。尚將馬延張顗，望見曹操勢盛，未戰先降，他將統皆駭走，尚亦只好返奔﹔所有輜重器械，盡行拋棄，甚至印綬節鉞，亦為操兵所得。操也不窮追，引還鄴下。<br>　　審配曾出兵城北，想去接應袁尚，適被曹洪截回，退守城中﹔及操又還攻，將陽平所獲物件，取示守兵，兵心大沮。審配尚誓眾固守道：「操軍已疲，料難久持﹔且幽州必來相援，何患無主？汝等但堅守死戰便了！」操再擬猛攻，正值袁譚遣使辛毗，復來操營，操令毗招降審配。毗至城下，呼配與語，配大怒道：「袁氏兄弟，全由汝兄辛評，與郭圖黨同挑撥，以致失和，甘召外侮，今汝兄家屬已系獄中，他日拿住汝曹，當一並梟首，上謝先君！尚敢向我招降麼？」說著彎弓欲射，慌得辛毗連忙退回。原來袁譚去鄴時，郭圖辛毗等家眷，俱得隨行，獨辛評妻子遲走一步，為尚所收，所以繫住獄中，無從逃脫﹔及辛毗返報曹操，操知配決計不降，冒矢督攻，箭徹車蓋，指揮如故，入夜不休。審配自守東南隅，令兄子審榮抵禦西北﹔榮不願坐斃，竟獻門迎操，操軍當然擁入。配在東南角樓上，遙見西北失守，亟遣人馳詣獄中。殺斃辛評全家，自率殘兵下城巷戰，戰到兵盡力窮，倒地受擒。時辛毗入救兄家，已嫌太晚，回到操營，巧巧碰著審配，被兵士押解過來，冤家相見，格外眼紅，即舉起手中馬鞭，亂撻配首道：「死奴也有今日麼？」配亦反詈道：「狗輩破我冀州，恨不誅汝！」及入見曹操，操頗憐配忠壯，有意勸降。乃故意問配道：「汝知獻門為誰？」配答言未知。操說是審榮所獻，配憤憤道：「兒輩無行，乃竟至此！」操又說道：「孤至城下督兵，何箭多乃爾？」配厲聲道：「恨少恨少！」操尚慰語道：「卿為袁氏盡忠，不得不然﹔今已成擒，還有何說？」配直答道：「城亡與亡，何必多言？」語可屈鐵。操猶豫未忍，辛毗在旁號哭道：「兄家一門遭戮，乞速殺此賊，借慰冤魂！」配瞋目視毗道：「汝為降虜，配作忠臣﹔生不如死，可速殺我！」操方令左右牽出，置諸死刑。配叱刑士道：「我主在北，不應南面受誅！」乃聽令北向引頸受戮。雖死猶生。操命將遺屍棺殮，塋葬城北，然後出營入城。<br>　　次子曹丕，年方十八，隨父從軍，當即躍馬先驅，逕詣府舍﹔府中已由操兵監守，見了曹丕進來，當然讓入。丕提劍下馬，逕入後堂，但見一中年婦人，兀坐垂淚，膝下有一少婦跪著，用首枕膝，亂發蓬頭，作顫動狀﹔丕瞧入眼中，見少婦發光可鑒，已是動情，遂按劍問道：「汝等為誰？」中年婦人答說道：「我為袁將軍妻劉氏。」又用左手遮少婦玉頸，右手指著道：「這是次男熙妻甄氏，年輕膽怯，幸乞垂憐！」妒婦也不能不丟臉了。丕和顏道：「既系劉夫人，我當代為保全﹔可令新婦舉頭，不必驚慌。」劉氏乃推起少婦，囑令道謝。不留心注視，已哭得花容狼藉，脂粉模糊，但一種嬌羞情態，已是欲蓋彌彰，動人憐惜﹔當下攬袖近前，替她拂拭，一經去垢，露出&#24208;山真面，端的是桃腮杏臉，妖豔絕倫。烈婦被人牽臂，且斷腕全貞，熙妻任令曹丕拭面，其不貞可知。丕即自述姓名，叫她放心，劉氏聞是曹操世子，忙令甄氏下拜襝衽，且與語道：「此後可不至懮死了！」總教人盡可夫，何致遽死？甄氏含羞拜畢，偷覷丕容，正是一位翩翩少年，英姿瀟灑，儀表風流，不由的勾動芳心，含情脈脈。丕癡立多時，忽聽外面人聲嘈雜，乃掉頭趨出，往迎乃父﹔適曹操已入府廳，升帳上坐，問及袁氏家屬，丕搶步上前道：「袁家只有姑媳兩人，尚存內室，狼狽相依，幸乞憐恕！」操點首道：「我與本初起兵討逆，誓同患難，不幸為好不終，致興兵革﹔如果全家投順，應該一視同仁，何況婦女呢？」奸雄狡詞。這數語正中曹丕心坎，便入內引出袁氏姑媳，使見曹操。操見甄氏花貌雪膚，也為歎賞，便問劉氏道：「汝家如何止留二人？」劉氏答道：「子婦等並皆遠出，惟次媳願侍妾身，所以尚留在此﹔現蒙世子曲意保全，實為萬幸。」操已聞言知意，旁顧曹丕，見他兩目釘住甄氏，幾不轉瞬，益知丕暗裡寓情，遂囑丕引還二婦，安心居住﹔一面下令安民，豁免租賦一年，百姓自然喜悅，相率安堵。操遂置酒高會，宴集將佐，就是袁氏姑媳，也並饋酒肉，一例看待。將佐飲畢，均向操申謝，獨許攸醉意醺醺，顧操大言道：「阿瞞若非我相助，恐未能坐得此州！」操不禁動怒，強顏為笑道：「汝言亦是，當錄汝首功！」攸狂笑自去。死期將至，還在夢中。操復上表奏捷，有詔授操為冀州牧，操拜受詔命，願將兗州讓還。將佐俱入帳道賀，惟曹丕卻尚怏怏。俗語說得好：「知子莫若父。」當由操使人作伐，願娶熙妻甄氏為子婦，劉氏不敢不從，商諸甄氏，也無異言，當下就府舍為禮&#24208;，擇吉成婚。待至洞房合巹，並蒂諧歡，柳絮隨風，輕狂乏力，桃花逐浪，含笑無言﹔兩口兒枕席綢繆，不消絮述。只委屈了幽州刺史袁熙，叫他去做死烏龜，未免不甘。還有將作大匠孔融，已調任大中大夫，聞得操為子娶婦，就是袁熙妻室，因戲致操書道：「昔武王伐紂，嘗以妲己賜周公，想明公有心希古，敢不拜賀？」操得書後，還道融博學多聞，定有所見。後來與融晤談，問及前書來歷，融笑答道：「這是由愚衷揣度得來，當時武王明聖，諒不致戮及美人，賜與周公，豈不是兩美相諧麼？」語足解頤，可惜招尤。操方知融語帶譏嘲，蓄恨謀害，事見下文。<br>　　且說曹操既得冀州，復想併吞幽並諸州﹔幽州刺史高乾，聞風納款，自請歸降，操仍令乾守原職。會聞袁尚竄入中山，為譚所攻，復走幽州，譚收得尚眾，還屯龍湊，有自主意﹔乃遣使貽書責譚背約，與他絕婚，當即出兵進擊。譚不能敵操，退保南皮﹔操追至城下，圍攻了一兩月，尚未能拔。時已為建安十年正月，臘盡春來，殘雪初霽，操為議郎曹純所激，親執枹鼓，促兵登城，兵士並力直上，搴旗斬將，齊集城樓。譚下城出走，甫離北門，突被曹洪截住，心慌力怯，由洪大喝一聲，劈落馬下﹔郭圖辛評尚在城內，俱為操軍所擒，操命把郭圖斬首，但將辛評貸死。青州別駕王修，正從樂安運糧回來，得知譚已被殺，便下馬號哭道：「無主何歸？」乃逕詣操營，乞收葬譚屍﹔操嘉修忠義，准如所請，仍使修至樂安運糧。樂安太守管統，不肯降操，操囑修取統首級，修不忍殺統，執統詣操，代請赦罪，操也即依從，且留修為司空掾。郭嘉勸操延攬名士，借孚眾望。操因隨處招致，但有才藝可稱，即辟為掾屬，獨不赦袁紹記室陳琳，懸賞購緝，竟得擒來。小子有詩歎道：<br>　　下筆千言氣亦雄，冀州一破術皆窮﹔<br>　　若非曹氏憐才切，頸上難逃劍血紅。<br>　　欲知陳琳性命如何，容至下回表明。<br>　　審配為袁氏舊臣，始不聞以立長之經勸袁紹，繼不聞以友於之義諫袁尚，亡袁之咎，配亦難辭﹔但觀其誓守孤城，死不降曹，亦有足多者。本回於配之守鄴，敘述獨詳，蓋即善善從長之意，不忍沒其忠也。獨於甄氏之再適曹丕，卻未肯下一曲筆，可褒則褒，可貶則貶﹔古稱婦人從一而終，夫死尚當守節，胡為袁熙未亡，甄氏即背夫改適耶？至若曹丕之霸佔人妻，與曹操之妄納子婦，皆為名教罪人，貶甄氏，正所以貶操丕也。人情孰不貪生而惡死，況屬婦人？而迫命改醮者，實由操丕，操丕之不道可知矣。<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 後漢 </a>>> </font></td>
     <td width="60%" align=right><a href=79.htm>上一篇</a> &nbsp;&nbsp;&nbsp;&nbsp; <a href=81.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>