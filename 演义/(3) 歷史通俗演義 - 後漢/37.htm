<html>
<head>
<title>開放文學--歷史通俗演義 - 後漢--第三十八回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 後漢 </a>>> </font></td>
     <td width="60%" align=right><a href=36.htm>上一篇</a> &nbsp;&nbsp;&nbsp;&nbsp; <a href=38.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第三十八回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>勇梁慬三戰著功　智虞詡一行平賊</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說車騎將軍鄧■，與征西校尉任尚等，出討諸羌，因各郡兵馬尚未到齊，乃留屯漢陽，但遣前哨數千騎，窺探諸羌動靜。不意到了冀西，突與鐘羌相遇，急切不能抵敵，竟被殺死千餘人，餘眾狼狽逃歸。可巧西域副校尉梁慬馳歸，行抵敦煌，奉詔為鄧■援應，因即引兵轉赴張掖，擊破諸羌萬餘人，斬獲過半。再進至姑藏，羌豪三百餘人，畏威乞降，慬曲為曉諭，遣還故地，各羌豪喜躍而去。是年邊疆未靖，腹地多災，郡國十八處地震，四十一處雨水，二十八處大風雨雹。太尉徐防，司農尹勤，相繼引咎，上書辭職。鄧太后准令免官，三公以災異罷免，實自此始。命太傅張禹為太尉，太常周章為司空。宦官鄛鄉侯鄭眾，及尚方令蔡倫，乘機干政，為鄧太后所寵幸。外戚宦官，更迭干政，有何好處？司空周章，屢次規諫，並不見用。章素性戇直，因見外戚宦官，內外蒙蔽，鄧太后始終未晤，免不得憤激起來，當下密結僚友，謀誅鄧■兄弟，及鄭眾蔡倫諸人，並且廢去太后嗣皇，改立平原王勝。事尚未發，竟致漏泄機關，把章褫職﹔章自知不免，忙即服毒自盡。是何等事，乃敢倉猝妄行？死不累家，尚是僥倖！潁川太守張敏，入為司空﹔司徒梁鮪病逝，仍起魯恭為司徒。魯恭免官，見前回。越年二月，遣光祿大夫樊准呂倉，分巡冀兗二州，賑濟災民。准上移民政策，謂賑給不足濟事，應將災民徙置荊揚熟郡。鄧太后依准所議，民得少蘇。會仲夏大旱，鄧太后親幸雒陽寺，令若盧獄中囚犯，解入寺中，面加訊問。官之所居曰寺，若盧獄為少府所掌，主鞫將相大臣。有一囚徒犯殺人罪，實是屈打成招，冤枉牽累，當時已奄奄一息，由吏役扛抬至前，可憐他舉頭四顧，尚不敢言，太后察出情隱，溫言訊鞫，具得實情，乃將囚徒釋免，收系雒陽令抵罪。行未還宮，甘霖大降，群臣喧呼萬歲。太后雖有心恤囚，但以一婦人，親加訊鞫，究非國法所宜。未幾又接任尚敗報，復致懮勞。原來車騎將軍鄧■，出屯經年，因使任尚及從事中郎司馬鈞，帶領各部兵馬，出討羌豪滇零，到了平襄，與滇零等接仗多時，尚軍大敗，傷亡至八千餘人，慌忙遁回。此人原不堪典軍。滇零得了勝仗，竟自稱天子，招集武都參狼上郡西河諸羌種，東犯趙魏，南入益州，攻殺漢中太守董炳，轉掠三輔，氣燄甚盛。湟中諸縣，粟石萬錢，百姓死亡，不可勝計。朝廷既要轉餉輸兵，又欲發粟賑民，弄得日夜徬徨，不知所措。故左校令龐參，坐法遭譴，充作若盧獄中工作，特令子俊上書道：<br>　　方今西州流民擾動，而征發不絕，水潦不修，地力不復，重之以大軍，疲之以遠戍，農功消於轉運，資財竭於征發，田疇不得墾辟，禾稼不得收入，搏手困窮，無望來秋，百姓力屈，不復堪命。臣愚以為萬里運糧，遠就羌戎，不若總兵養眾，以待其疲。車騎將軍鄧■，宜且振旅，留征西校尉任尚，使督涼州士民，轉居三輔，休傜役以助其時，止煩賦以益其財，令男得耕種，女得織&#32077;，然後蓄精銳，乘懈沮，出其不意，攻其不備，則邊民之仇報，奔北之恥雪矣。臣身負罪戾，自知昧死，區區一得，不敢不聞，伏希賜鑒。<br>　　鄧太后得書後，尚在躊躇。適光祿大夫樊准，自冀州回京復命，聞得龐參上書言事，具屬可行，且素知參材足任事，因上疏薦參道：<br>　　臣聞鷙鳥累百，不如一鶚。昔孝文皇帝悟馮唐之言，而赦魏尚之罪，使為邊守，匈奴不敢南向。夫以一臣之身，折方面之難者，選用得也！臣伏見故左校令河南人龐參，勇謀不測，卓爾奇偉，高材武略，有魏尚之風，前坐微法，輸作經時，今羌戎為患，大軍西屯，臣以為如參之人，宜在行伍。惟明詔彩前世之舉，觀魏尚之功，免赦參刑，以為軍鋒，必有成效，宣助國威不難矣！謹此上陳，惟陛下裁察之。<br>　　為此一疏，參得蒙恩赦罪，進拜謁者，奉使西行，監督三輔諸軍，屯田防邊。且詔令梁慬進屯金城。慬得三輔軍報，知叛羌隨處騷擾，迫近園陵，乃即引兵往擊，轉戰武功美陽間，武功美陽皆縣名。身先士卒，連敗羌眾，奪還被掠生口多人，截獲馬畜財物，不可殫述。鄧太后得慬捷書，心下少慰，特用璽書勞勉，委慬剿撫諸羌，節制各軍﹔一面從龐參計議，征還鄧■，但留任尚屯兵漢陽。■奉詔東歸，途次又接太后恩詔，拜為大將軍。■並無功勞，何得升官？可見太后全是為私。既至都門，大鴻臚持節出迎，中常侍齎牛酒犒勞，王侯以下，相率候望，絡繹道中。及詣闕入謁，復特賜束帛車馬，真是寵靈顯赫，震耀京師。若使掃平諸羌，不知如何待遇？太后既優待鄧■，不得不加賞任尚，遂封尚為樂亭侯，食邑三百戶。敗軍之將，且得封侯，鄧太后真是憒憒。惟將護羌校尉侯霸召還，說他不能馭羌，黜為庶人，也是冤枉。即令前西域都護段禧，代為護羌校尉。怎奈羌勢日盛，終不能制，永初三年孟春，三輔告急，因復遣騎都尉任仁，督領諸郡屯兵，往援三輔。仁屢戰屢敗，羌眾越加猖獗，當煎勒姐種羌，攻陷破羌縣，鐘羌攻陷臨洮縣，連隴西南部都尉，都被擒去。司徒魯恭，年近八十，乞請致仕，乃改任大鴻臚夏勤為司徒。勤既就職，日慮國用不足，往往仰屋興嗟，不得已商諸太尉張禹，及司空張敏，援照前漢入粟拜爵的故例，聯名上奏，許令吏民納入錢谷，得為關內侯，或虎賁羽林郎，及五官大夫府吏緹騎營士各有差。鄧太后見三公同意，自然准議。無如天災屢降，常患饑荒，上半年河洛水溢，京師大饑﹔下半年並涼水溢，人自相食。接連又傳到許多警報，海賊張伯路等，寇掠沿海九郡，渤海平原劇賊劉文河周文光等，遙與勾連，攪亂得一塌糊塗。還有代郡上谷涿郡間，又由烏桓鮮卑兩路叛胡，一再入犯，殺敗五原太守，傷斃郡中長吏。南匈奴骨都侯，陰助烏桓鮮卑，也是逆燄滔天，不可收拾﹔甚且南單於亦背叛漢朝，把美稷守將耿種圍住，危急非常。那時漢廷將相，無從隱諱，當然奏白鄧太后。鄧太后很是著忙，只好與親兄鄧■等會議，一路一路的調遣人馬，前去征討。出剿海賊的一路，委任了侍御史龐雄﹔出救五原一路，委任了車騎將軍何熙﹔出擊南單於一路，委任了遼東太守耿夔﹔又調梁慬行度遼將軍事，使出為耿夔後應。軍書四達，■鼓齊鳴，不但漢廷當日，忙亂得什麼相似，就是小子一支禿筆，從今追敘，也覺得東顧西應，煞費精神了。我說是好看得很。侍御史龐雄，出剿海賊，究竟賊眾烏合，不能抵敵王師，張伯路屢敗乞降﹔渤海平原等劇賊，也望風瓦解，四處避匿。龐雄遽報肅清，有詔遷雄為中郎將，令他引兵西行，往副車騎將軍何熙。那遼東太守耿夔，與行度遼將軍事梁慬，統皆百戰名將，一經會師，便向美稷城進發，行至屬國故城，遇著南匈奴部酋奧鞬日逐王，約有三千餘騎，截住途中，夔當先衝陣，鞬在後繼進，兩將似生龍活虎一般，攪入匈奴陣中，三千人不值一掃，奧鞬日逐單騎走脫，所有輜重什物，盡被漢軍奪來。<br>　　此時南單於師子，已早病亡，從弟檀嗣立為單於。永初三年六月間，曾詣闕入朝，隨從有一降虜的漢人，叫作韓琮，朝畢還國，琮與語道：「關東水潦為災，兵民統皆饑死，若發兵進擊，必可得志！」單於檀為琮所惑，因此叛漢興兵，圍攻美稷。至日逐王孑身敗還，才知漢軍仍然厲害，但還以為未曾親睹，總要自己督兵，與漢軍決一雌雄，方肯罷休。乃將美稷撤圍，親率精騎八千人，來敵漢軍。湊巧與梁慬相遇，慬部下不過二三千人，單於大喜，總道以眾敵寡，無患不勝，當下麾動騎兵，將慬圍住。哪知慬全不懼怕，披甲持槊，躍馬突陣，部曲各持械隨上，一蕩一決，十蕩十決，把虜騎衝作數截，不能成圍，只好退去﹔南單於檀，也是顧命要緊，奔還虎澤，未幾又移寇常山。梁慬與耿夔合兵萬人，倍道往援，南單於又復卻還。車騎將軍何熙，已到五原，擊退烏桓鮮卑叛胡，龐雄亦至，熙適攖疾，聞得常山被攻，因遣雄馳救。及雄到常山，虜兵已退，遂與梁慬等會合，共得萬六千人，進攻虎澤。南單於兩番敗走，已經膽落，又見漢軍連營並進，佈滿曠野，越嚇得魂魄飛揚，遂召責韓琮道：「汝言漢人盡死，今是何等人到來，有此聲威哩？」琮無辭可答，匍匐謝罪，當被單於斥退。琮本漢人，乃敢誑虜為寇，死有餘辜，南單於輕信琮言，也是笨鳥。即遣奧鞬日逐王，至梁慬營中乞降﹔鞬訓斥一番，且令單於檀自來謝過，方可赦罪。單於檀接得復報，已是無可奈何，只得徒跣面縛，出來投誠。慬與龐雄耿夔等，排開兵馬，列成數大隊，各執兵械站著，然後傳出號令，召檀進見。檀到了案前，不待斥責，已是把頭亂搗，爆得怪響。經慬責他忘恩負義，不堪污刃，所以貸死，此後不得再作妄想，經須遣子為質，方才還軍。檀慌忙承認，誓不復叛。方由慬等許令起來，改容相待，叫他回帳送出侍子。檀諾諾而去，不到半日，便遣子為質，且繳還前時所掠的漢民。慬等乃班師就道，移至五原。五原地方，尚有烏桓餘黨，出沒往來，再經梁慬等領兵回擊，斬獲多人，殘眾乃降。車騎將軍何熙，病不能起，竟致去世，漢廷實授梁慬為度遼將軍，鎮守塞下，召還中郎將龐雄，擢為大鴻臚。惟耿夔得功最少，且因他不能窮追單於，在道逗留，應該處罰，乃左遷為雲中太守。北方一帶，總算弭平。惟海賊張伯路，悔罪乞降，隔了一年，又復與渤海平原賊相連，攻入厭次縣，戕殺長官。詔遣御史中丞王宗，督同青州刺史法雄，征集幽冀兵數萬人，大舉從事，連破賊黨。會有赦書到來，解散賊眾，賊眾以軍未解甲，不敢投誠。王宗聽部佐計議，意欲乘間出擊，法雄獨進諫道：「兵系兇器，戰乃危機，勇不足恃，勝不可必。賊若航海入島，未易蕩平，今正可宣佈赦書，罷兵解嚴，使他解散脅從，然後輕兵裹甲，殲除賊首，這乃所謂事半功倍呢！」確是弭盜良策。宗方才稱善，收兵斂跡，但將赦書宣示賊黨，令將所掠人物，一體交還，許令免死。賊遵令而行，嗣見東萊郡兵，尚未解甲，因復遁匿海島中，惟脅從多半散去，只剩了張伯路等幾個頭目。過了月餘，島中無糧可用，乃入內地劫掠，法雄早已嚴兵待著，把他截住，見一個，殺一個，見兩個，殺一雙，伯路等並皆授首，海賊乃平。三路並了。<br>　　是時獨叛羌未服，屢擾西陲，羌豪滇零，且進寇褒中。漢中太守鄭勤，移兵駐防。漢廷因任尚久戍無功，傳旨召歸，令率吏民還屯長安。謁者龐參，復致書鄧■，謂宜徙邊郡難民，入居三輔。■頗以為然，且欲棄去涼州，專戍朔方。因召公卿等會議，公卿等尚有異辭，■慨然道：「譬如敝衣已破，並二為一，尚可完補﹔若非如此辦法，恐兩不可保了！」大眾聽了此言，只得勉強贊成。光祿勛李修，方因張禹病免，代為太尉。幕下有一個智士，方拜郎中，姓虞名詡，字升卿，系陳國武平縣人。詡以謀略見稱，故履歷從詳。少時失怙，孝養祖母，縣吏舉為順孫。及既為郎中，聞鄧■決棄涼州，甚以為疑，自覺官小職卑，未便入朝駁議﹔只有新任太尉李修，本是當道主人，不妨直言相告，托他挽回，因即向修建議道：《通鑑輯覽》誤作張禹，此時禹已免官，應從《虞詡列傳》。<br>　　竊聞公卿定策，當棄涼州，求之愚心，未見其便。先帝開拓土宇，劬勞後定，而今憚小費，舉而棄之，一不可也。涼州既棄，即以三輔為塞，則園陵單外，二不可也。諺曰：「關西出將，關東出相。」觀其習兵壯勇，實過餘州，今羌胡所以不敢入據三輔，為心腹之患者，以涼州在後故也。<br>　　涼州士民，所以摧堅折銳，蒙矢石於行陣，父死於前，子戰於後，無返顧之心者，為臣屬於漢故也。今若棄其疆域，徙其人民，安土重遷，必生異志，倘猝然發難，因天下之饑亂，乘海內之虛弱，豪雄相聚，席捲而東，雖賁育為卒，太公為將，猶恐不足以御之。如此則函谷以西，園陵舊京，非復漢有，此不可三也！議者喻以補衣猶有所完，詡恐其疽食浸淫而無限極也。<br>　　李修既得詡議，大為感悟，便進詡與語道：「若非汝言，幾誤國家大事﹔但欲保涼州，須用何策？」詡答說道：「今涼州擾動，人情不安，防有他變。誠使朝中公卿，收羅該州豪傑數人，作為掾屬，又引牧守子弟，授為散官﹔外示激揚，令他感激，內實拘致，防他為非，涼州有何難保呢？」這一席話，說得李修頻頻點首，當即入朝再議，公卿等俱同聲稱善。好似牆頭草一般。鄧■見口眾我寡，只好取消前議，但心中很是不平，意欲伺隙害詡。設心如此，全是儉人行逕。會聞朝歌賊寧季，聚眾數千，攻殺長史，猖狂日甚，州郡不能制，乃即命詡為朝歌長，促令指日到任。竟欲借刀殺人。故舊都為詡加懮，同時往弔，詡反笑說道：「志不求安，事不避難，乃是人臣的職分！若不遇盤根錯節，如何得見為利器呢？」早有成算。說罷，當即束裝就道，直抵朝歌，先謁河內太守馬稜，稜歎息道：「君系儒生，應在朝就職，參贊謀猶，為何奉使到此？」詡答說道：「詡奉遣時，士大夫俱來弔詡，也道是詡無能為。詡既為人臣，何敢避難？詡思朝歌為韓魏郊野，背太行，山名。臨大河，去敖倉只百里，青冀人民，流亡萬數，賊不知開倉招眾，劫庫兵，守城&#33263;，斷天下右臂，可見他實無大志，不足為懮。惟目前賊勢新盛，未可爭鋒，兵不厭權，願明府寬假轡策，勿與拘牽，詡自然有法平賊呢！」稜慨然許諾。此公也特具青眼。詡即告別就任，懸賞購募壯士，分列三等：上等是專行攻劫﹔中等是好為偷盜﹔下等是不事家產，遊蕩失業。這三等莠民，令掾史以下，各舉所知，招羅得數百人，由詡親自挑選，汰弱留強，尚得百餘。當下設酒與宴，許貸前罪，囑使投入賊中，誘令劫掠，一面伏兵待著。等到賊眾前來，便由伏兵突出，並力兜拿，得擒斬數百人﹔餘賊經此巨創，不敢出頭。詡又想到別法，潛召縫紉為業，家況貧窮的男婦，叫他傭作賊衣，縫就記號，另許優給工資，遣令依計辦理。百姓已恨賊切骨，得了詡命，自然往覓賊巢，替賊縫衣。賊眾不知秘謀，待衣縫就，便往市裡遊行，不意為捕役所察，輒被拿住。捕役尚未肯與他說明，頓令賊犯莫名其妙，驚為神明，於是賊皆駭散，朝歌復安。小子有詩贊道：<br>　　不經盤錯不成材，功業都從患難來﹔<br>　　試讀升卿虞氏傳，一回歎賞一驚猜。<br>　　詡既平賊，上書報功，鄧■至此，也無可如何了。欲知後事，且看下回再表。<br>　　鄧■統兵征羌，逾年兩敗，何功足言？及召之使歸，反擢為大將軍。任尚既失西域，復衄平襄，乃賞以侯封，漢廷之賞罰倒置，莫如此時！夫當日之號為良將者，無過梁慬，慬連敗羌人，複製服南單於，功無與比，委以專閫，游刃有餘﹔且胡人既服，正可調彼征羌，削平叛寇，奈何滿朝將相，倉皇失措，反欲輕棄涼州耶？虞詡為國宣猷，保全西土，鄧■反視若仇敵，徙治朝歌，非詡之智能平賊，則陷謀士於群賊之中，天下皆引以為戒，不敢復聞朝廷事矣。吾嫉鄧■，吾尤不能無慊於鄧太后雲。<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 後漢 </a>>> </font></td>
     <td width="60%" align=right><a href=36.htm>上一篇</a> &nbsp;&nbsp;&nbsp;&nbsp; <a href=38.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>