<html>
<head>
<title>開放文學--東周列國志--第五十六回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=55.htm>上一篇</a> &nbsp;&nbsp;&nbsp;&nbsp; <a href=57.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第五十六回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>蕭夫人登臺笑客　逢丑父易服免君</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　話說荀林父用郤雍治盜，羊舌職度郤雍必不得其死，林父請問其說。羊舌職對曰：「周諺有云：『察見淵魚者不祥，智料隱慝者有殃。』恃郤雍一人之察，不可以盡群盜，而合群盜之力，反可以制郤雍，不死何為？」未及三日，郤雍偶行郊外，群盜數十人，合而攻之，割其頭以去。荀林父憂憤成疾而死。晉景公聞羊舌職之言，召而問曰：「子之料郤雍當矣！然弭盜何策？」羊舌職對曰：「夫以智禦智，如用石壓草，草必罅生。以暴禁暴，如用石擊石，石必兩碎。故弭盜之方，在乎化其心術，使知廉恥，非以多獲為能也。君如擇朝中之善人，顯榮之於民上，彼不善者將自化，何盜之足患哉？」景公又問曰：「當今晉之善人，何者為最？卿試舉之。」羊舌職曰：「無如士會。其為人，言依於信，行依於義，和而不諂，廉而不矯，直而不亢，威而不猛。君必用之。」及士會定赤狄而還，晉景公獻狄俘於周，以士會之功，奏聞周定王。定王賜士會以黻冕之服，位為上卿。遂代林父之任，為中軍元帥，且加太傅之職，改封於范，是為范氏之始。士會將緝盜科條，盡行除削，專以教化勸民為善。於是奸民皆逃奔秦國，無一盜賊，晉國大治。<br>　　景公復有圖伯之意。謀臣伯宗進曰：「先君文公，始盟踐土，列國景從。襄公之世，猶受盟新城，未敢貳也。自令狐失信，始絕秦懽。及齊宋弒逆，我不能討，山東諸國，遂輕晉而附楚。至救鄭無功，救宋不果，復失二國。晉之宇下，惟衛曹寥寥三四國耳。夫齊魯天下之望，君欲復盟主之業，莫如親齊魯。盍使人行聘於二國，以聯屬其情，而伺楚之間，可以得志。」晉景公以為然，乃遣上軍元帥郤克，使魯及齊，厚其禮幣。<br>　　卻說魯宣公以齊惠公定位之故，奉事惟謹，朝聘俱有常期。至頃公無野嗣立，猶循舊規，未曾缺禮。郤克至魯修聘，禮畢，辭欲往齊，魯宣公亦當聘齊之期，乃使上卿季孫行父，同郤克一齊啟行。方及齊郊，只見衛上卿孫良夫，曹大夫公子首，也為聘齊來到。四人相見，各道來由，不期而會，足見同志了。四位大夫下了客館。次日朝見，各致主君之意。禮畢，齊頃公看見四位大夫容貌，暗暗稱怪，道：「大夫請暫歸公館，即容設饗相待。」四位大夫，退出朝門。<br>　　頃公入宮，見其母蕭太夫人，忍笑不住。太夫人乃蕭君之女，嫁於齊惠公。自惠公薨後，蕭夫人日夜悲泣。頃公事母至孝，每事求悅其意，即閭巷中有可笑之事，亦必形容稱述，博其一啟顏也。是日，頃公乾笑，不言其故。蕭太夫人問曰：「外面有何樂事，而歡笑如此？」頃公對曰：「外面別無樂事，乃見一怪事耳！今有晉、魯、衛、曹四國，各遣大夫來聘。晉大夫郤克，是個瞎子，只有一隻眼光著看人。魯大夫季孫行父，是個禿子，沒一根毛髮。衛大夫孫良夫，是個跛子，兩腳高低的。曹公子首，是個駝背，兩眼觀地。吾想生人抱疾，五形四體，不全者有之。但四人各占一病，又同時至於吾國，堂上聚著一班鬼怪，豈不可笑？」蕭太夫人不信，曰：「吾欲一觀之可乎？」頃公曰：「使臣至國，公宴後，例有私享。來日兒命設宴於後苑，諸大夫赴宴，必從崇臺之下經過。母親登於臺上，張帷而竊觀之，有何難哉？」<br>　　話中略過公宴不題，單說私宴。蕭太夫人已在崇臺之上了。舊例：使臣來到，凡車馬僕從，都是主國供應，以暫息客人之勞。頃公主意，專欲發其母之一笑，乃於國中密選眇者、禿者、跛者、駝者各一人，使分御四位大夫之車。郤克眇，即用眇者為御；行父禿，即用禿者為御；孫良夫跛，即用跛者為御；公子首駝，即用駝者為御。齊上卿國佐諫曰：「朝聘，國之大事。賓主主敬，敬以成禮，不可戲也。」頃公不聽。車中兩眇，兩禿，雙駝，雙跛，行過臺下，蕭夫人啟帷望見，不覺大笑，左右侍女，無不掩口，笑聲直達於外。<br>　　郤克初見御者眇目，亦認為偶然，不以為怪。及聞臺上有婦女嬉笑之聲，心中大疑。草草數杯，即忙起身，回至館舍，使人詰問：「臺上何人？」「乃國母蕭太夫人也。」須臾，魯、衛、曹三國使臣，皆來告訴郤克，言：「齊國故意使執鞭之人，戲弄我等，以供婦人觀笑，是何道理？」郤克曰：「我等好意修聘，反被其辱；若不報此仇，非丈夫也！」行父等三人齊聲曰：「大夫若興師伐齊，我等奏過寡君，當傾國相助。」郤克曰：「眾大夫果有同心，便當歃血為盟。伐齊之日，有不竭力共事者，明神殛之！」四位大夫聚於一處，竟夜商量，直至天明，不辭齊侯，竟自登車，命御人星馳，各還本國而去。國佐嘆曰：「齊患自此始矣！」史臣有詩云：<br>　　　　主賓相見敬為先，殘疾何當配執鞭？臺上笑聲猶未寂，四郊已報起烽煙。<br>　　是時魯卿東門仲遂，叔孫得臣俱卒。季孫行父為正卿，執政當權。自聘齊被笑而歸，誓欲報仇。聞郤克請兵於晉侯，因與太傅士會主意不合，故晉侯未許，行父心下躁急，乃奏知宣公，使人往楚借兵。值楚莊王旅病薨，世子審即位，時年纔十歲，是為共王。史臣有楚莊王讚云：<br>　　　　於赫莊王，干父之蠱；始不飛鳴，終能張楚。樊姬內助，孫叔外輔；戮舒播義，&#34882;晉覿武。窺周圍宋，威聲如虎；蠢爾荊蠻，桓文為伍！<br>楚共王方有新喪，辭不出師。行父正在憤懣之際，有人自晉國來述：「郤克日夜言伐齊之利，不伐齊難以圖伯，晉侯惑之。士會知郤克意不可回，乃告老讓之以政。今郤克為中軍元帥，主晉國之事，不日興師報齊矣。」行父大喜，乃使仲遂之子公孫歸父行聘於晉，一來答郤克之禮，二來訂伐齊之期。魯宣公因仲遂得國，故寵任歸父，異於群臣。時魯孟孫、叔孫、季孫三家，子孫眾盛，宣公每以為憂。知子孫必為三家所凌，乃於歸父臨行之日，握其手密囑之曰：「三桓日盛，公室日卑，子所知也。公孫此行，覷便與晉君臣密訴其情，倘能借彼兵力，為我逐去三家，情願歲輸幣帛，以報晉德，永不貳志。卿小心在意，不可洩漏！」歸父領命，齎重賂至晉，聞屠岸賈復以諛佞得寵於景公，官拜司寇。乃納賂於岸賈，告以主君欲逐三家之意。岸賈為得罪趙氏，立心結交欒郤二族，往來甚密。乃以歸父之言，告於欒書。書曰：「元帥方與季孫氏同仇，恐此謀未必協也。吾試探之。」欒書乘間言於郤克，克曰：「此人欲亂魯國，不可聽之。」遂寫密書一封，遣人星夜至魯，飛報季孫行父。行父大怒曰：「當年弒殺公子惡及公子視，皆是東門遂主謀，我欲圖國家安靖，隱忍其事，為之庇護。今其子乃欲見逐，豈非養虎留患耶？」乃以郤克密書，面致叔孫僑如看之。僑如曰：「主公不視朝，將一月矣。言有疾病，殆託詞也。吾等同往問疾，而造主公榻前請罪，看他如何？」亦使人邀仲孫蔑。蔑辭曰：「君臣無對質是非之理，蔑不敢往。」乃拉司寇臧孫許同行。三人行至宮門，聞宣公病篤，不及請見，但致問候而返。<br>　　次日，宣公報薨矣。時周定王之十六年也。季孫行父等擁立世子黑肱，時年一十三歲，是為成公。成公年幼，凡事皆決於季氏。季孫行父集諸大夫於朝堂，議曰：「君幼國弱，非大明政刑不可。當初殺嫡立庶，專意媚齊，致失晉好，皆東門遂所為也。仲遂有誤國大罪，宜追治之。」諸大夫皆唯唯聽命。行父遂使司寇臧孫許，逐東門氏之族。公孫歸父自晉歸魯，未及境，知宣公已薨，季氏方治其先人之罪，乃出奔於齊國，族人俱從之。後儒論仲遂躬行弒逆，援立宣公，身死未幾，子孫被逐，作惡者亦何益哉？髯翁有詩嘆云：<br>　　　　援宣富貴望千秋，誰料三桓作寇仇？楹折「東門」喬木萎，獨餘青簡惡名留。<br>　　魯成公即位二年，齊頃公聞魯與晉合謀伐齊，一面遣使結好於楚，以為齊緩急之助。一面整頓車徒，躬先伐魯，由平陰進兵，直至龍邑。齊侯之嬖人盧蒲就魁輕進，為北門軍士所獲。頃公使人登車，呼城上人語之曰：「還我盧蒲將軍，即當退師。」龍人不信，殺就魁，磔其屍於城樓之上。頃公大怒，令三軍四面攻之，三日夜不息。城破，頃公將城北一角，不論軍民，盡皆殺死，以洩就魁之恨。正欲深入，哨馬探得衛國大將孫良夫，統兵將入齊境。頃公曰：「衛窺吾之虛，來犯吾界，合當反戈迎之。」乃留兵戍龍邑，班師而南。行至新築界口，恰遇衛兵前隊副將石稷已到，兩下各結營壘。石稷詣中軍告於孫良夫曰：「吾受命侵齊，乘其虛也。今齊師已歸，其君親在，不可輕敵。不如退兵，讓其歸路，俟晉魯合力並舉，可以萬全。」孫良夫曰：「本欲報齊君一笑之仇，今仇人在前，奈何避之？」遂不聽石稷之諫，是夜率中軍往劫齊寨。齊人也慮衛軍來襲，已有整備。良夫殺入營門，劫了空營。方欲回車，左有國佐，右有高固，兩員大將，圍裹將來。齊侯自率大軍掩至，大叫「跛夫！且留下頭顱！」良夫死命相持，沒抵當一頭處，正在危急。卻得寧相向禽兩隊車馬，前來接應，救出良夫北奔。衛軍大敗。齊侯招引二將從後追來，衛將石稷之兵亦至，迎著孫良夫叫道：「元帥只顧前行，吾當斷後。」良夫引軍急走，未及一里，只見前面塵頭起處，車聲如雷。良夫嘆曰：「齊更有伏兵，吾命休矣！」車馬看看近前，一員將在車中鞠躬言曰：「小將不知元帥交兵，救援遲誤，伏乞恕罪！」良夫問曰：「子何人也？」那員將答曰：「某乃守新築大夫，仲叔于奚是也。悉起本境之眾，有百餘乘在此，足以一戰，元帥勿憂。」良夫方纔放心，謂于奚曰：「石將軍在後，子可助之。」仲叔于奚應聲麾車而去。<br>　　再說齊兵遇石稷斷後之兵，正欲交戰，見北路車塵蔽天，探是仲叔于奚領兵來到。齊頃公身在衛地，恐兵力不繼，遂鳴金收軍，止掠取輜重而回。石稷和于奚亦不追趕。後與晉人勝齊歸國，衛侯因于奚有救孫良夫之功，欲以邑賞之。于奚辭曰：「邑不願受，得賜『曲縣』『繁纓』，以光寵於縉紳之中，予願足矣。」按《周禮》：天子之樂，四面皆縣，謂之「宮縣」；諸侯之樂，止縣三面，獨缺南方，謂之「曲縣」，亦曰「軒縣」；大夫則左右縣耳。「繁纓」，乃諸侯所以飾馬者。二件皆諸侯之制，于奚自恃其功，以此為請。衛侯笑而從之。孔子修《春秋》，論此事，以為惟名器分別貴賤，不可假人。衛侯為失其賞矣！此是後話，表過不提。<br>　　卻說孫良夫收拾敗軍，入新築城中。歇息數日，請將請示歸期，良夫曰：「吾本欲報齊，反為所敗，何面目歸見吾主？便當乞師晉國，生縛齊君，方出我胸中之氣！」乃留石稷等屯兵新築，自己親往晉國借兵。適值魯司寇臧宣叔亦在晉請師。二人先通了郤克，然後謁見晉景公，內外同心，彼唱此和，不由晉景公不從。郤克慮齊之強，請車八百乘，晉侯許之。郤克將中軍，解張為御，鄭邱緩為車右。士燮將上軍，欒書將下軍，韓厥為司馬。於周定王十八年夏六月，師出絳州城，望東路進發。臧孫許先期歸報，季孫行父同叔孫僑如帥師來會，同至新築。孫良夫復約會曹公子首。各軍俱於新築取齊，擺成隊伍，次第前行，連接三十餘里，車聲不絕。<br>　　齊頃公預先使人於魯境上覘探，已知臧司寇乞得晉兵消息。頃公曰：「若待晉師入境，百姓震驚，當以兵逆之於境上。」乃大閱車徒，挑選五百乘，三日三夜，行五百餘里，直至鞍地紮營。前哨報：「晉軍已屯於靡笄山下。」頃公遣使請戰，郤克許來日決戰。大將高固請於頃公曰：「齊晉從未交兵，未知晉人之勇怯，臣請探之。」乃駕單車，逕入晉壘挑戰。有末將亦乘車自營門而出，高固取巨石擲之，正中其腦，倒於車上，御人驚走。高固騰身一躍，早跳在晉車之上，腳踹晉囚，手挽轡索，馳還齊壘，周圍一轉，大呼曰：「出賣餘勇！」齊軍皆笑。晉軍中覺而逐之，已無及矣。高固謂頃公曰：「晉師雖眾，能戰者少，不足畏也。」次日，齊頃公親自披甲出陣，邴夏御車，逢丑父為車右。兩家各結陣於鞍。國佐率右軍以遏魯，高固帥左軍以遏衛曹，兩下相持，各不交鋒，專候中軍消息。齊侯自恃其勇，目無晉人，身穿錦袍繡甲，乘著金輿，令軍士俱控弓以俟，曰：「視吾馬足到處，萬矢俱發。」一聲鼓響，馳車直沖入晉陣。箭如飛蝗，晉兵死者極多。解張手肘，連中二箭，血流下及車輪，猶自忍痛，勉強執轡。郤克正擊鼓進軍，亦被箭傷左脅，摽血及屨，鼓聲頓緩。解張曰：「師之耳目，在於中軍之旗鼓，三軍因之以為進退。傷未及死，不可不勉力趨戰！」鄭邱緩曰：「張侯之言是也！死生命耳！」郤克乃援枹連擊，解張策馬，冒矢而進。鄭邱緩左手執笠，以衛郤克，右手奮戈殺敵。左右一齊擊鼓，鼓聲震天。晉軍只道本陣已得勝，爭先馳逐，勢如排山倒海，齊軍不能當，大敗而奔。韓厥見郤克傷重，曰：「元帥且暫息，某當力追此賊！」言畢，招引本部驅車來趕，齊軍紛紛四散。頃公繞華不注山而走。韓厥遙望金輿，儘力逐之。逢丑父顧邴夏曰：「將軍急急出圍，以取救兵，某當代將軍執轡。」邴夏下車去了。晉兵到者益多，圍華不注山三匝。逢丑父謂頃公曰：「事急矣！主公快將錦袍繡甲脫下，與臣穿之，假作主公。主公可穿臣之衣，執轡於旁，以誤晉人之目。倘有不測，臣當以死代君，君可脫也。」頃公依其言。更換方畢，將及華泉，韓厥之車，已到馬首。韓厥見錦袍繡甲，認是齊侯，遂手攬其絆馬之索，再拜稽首曰：「寡君不能辭魯衛之請，使群臣詢其罪於上國。臣厥忝在戎行，願御君侯，以辱臨於敝邑！」丑父詐稱口渴不能答言，以瓢授齊侯曰：「丑父可為我取飲。」齊侯下車，假作華泉取飲，水至，又嫌其濁，更取清者。齊侯遂繞山左而遁，恰遇齊將鄭周父御副車而至，曰：「邴夏已陷於晉軍中矣！晉勢浩大，惟此路兵稀，主公可急乘之！」乃以轡授齊侯，齊侯登車走脫。韓厥先遣人報入晉軍曰：「已得齊侯矣！」郤克大喜。及韓厥以丑父獻，郤克見之曰：「此非齊侯也！」郤克曾使齊，認得齊侯。韓厥卻不認得，因此被他設計賺去。韓厥怒問丑父曰：「汝是何人？」對曰：「某乃車右將軍逢丑父。欲問吾君，方纔往華泉取飲者就是。」郤克亦怒曰：「軍法：『欺三軍者，罪應死！』汝冒認齊侯，以欺我軍，尚望活耶？」叱左右：「縛丑父去斬！」丑父大呼曰：「晉軍聽吾一言，自今無有代其君任患者。丑父免君於患，今且為戮矣！」郤克命解其縛，曰：「人盡忠於君，我殺之不祥。」使後車載之。潛淵居士有詩云：<br>　　　　遶山戈甲密如林，繡甲君王險被擒。千尺華泉源不竭，不如丑父計謀深。<br>後人名華不注山為金輿山，正以齊侯金輿駐此而得名也。<br>　　頃公既脫歸本營，念丑父活命之恩，復乘輕車馳入晉軍，訪求丑父，出而復入者三次。國佐高固二將，聞中軍已敗，恐齊侯有失，各引軍來救駕，見齊侯從晉軍中出，大驚曰：「主公何輕千乘之尊，而自探虎穴耶？」頃公曰：「逢丑父代寡人陷於敵中，未知生死，寡人坐不安席，是以求之。」言未畢，哨馬報：「晉兵分五路殺來了！」國佐奏曰：「軍氣已挫，主公不可久留於此。且回國中堅守，以待楚救之至可也。」齊侯從其言，遂引大軍，回至臨淄去了。郤克引大軍，及魯、衛、曹三國之師，長驅直入，所過關隘，盡行燒毀，直抵國都，志在滅齊。不知齊國如何應敵，再看下回分解。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=55.htm>上一篇</a> &nbsp;&nbsp;&nbsp;&nbsp; <a href=57.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>