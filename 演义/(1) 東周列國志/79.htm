<html>
<head>
<title>開放文學--東周列國志--第七十九回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=78.htm>上一篇</a> &nbsp;&nbsp;&nbsp;&nbsp; <a href=80.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第七十九回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>歸女樂黎彌阻孔子　棲會稽文種通宰嚭</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　話說齊侯自會夾谷歸後，晏嬰病卒，景公哀泣數日，正憂朝中乏人，復聞孔子相魯，魯國大治，驚曰：「魯相孔子必霸，霸必爭地，齊為近鄰，恐禍之先及，奈何？」大夫黎彌進曰：「君患孔子之用，何不沮之？」景公曰：「魯方任以國政，豈吾所能沮乎？」黎彌曰：「臣聞治安之後，驕逸必生。請盛飾女樂，以遺魯君，魯君幸而受之，必然怠於政事，而疏孔子。孔子見疏，必棄魯而適他國，君可安枕而臥矣。」景公大悅，即命黎彌於女閭之中，擇其貌美年二十以內者，共八十人，分為十隊，各衣錦繡，教之歌舞。其舞曲名《康樂》，聲容皆出新製，備態極妍，前所未有。教習已成，又用良馬一百二十匹，金勒雕鞍，毛色各別，望之如錦，使人致獻魯侯。使者張設錦棚二處，於魯南門之外，東棚安放馬群，西棚陳列女樂。先致國書於定公，公發書看之。書曰：<br>　　　　杵臼頓首啟魯賢侯殿下：孤向者獲罪夾谷，愧未忘心。幸賢侯鑒其謝過之誠，克終會好。日以國之多虞，聘問缺然。茲有歌婢十群，可以侑歡，良馬三十駟，可以服車，敬致左右，聊申悅慕。伏惟存錄！<br>　　且說魯相國季斯安享太平，忘其所自，侈樂之志，已伏胸中。忽聞齊饋女樂，如此之盛，不勝豔慕。即時換了微服，與心腹數人，乘車潛出南門往看。那樂長方在演習。歌聲遏雲，舞態生風，一進一退，光華奪目，如遊天上，睹仙姬，非復人間思想所及。季斯看了多時，又閱其容色之美，服飾之華，不覺手麻腳軟，目睜口呆，意亂神迷，魂消魄奪。魯定公一日三宣，季斯為貪看女樂，竟不赴召。至次日，方入宮來見定公，定公以國書示之。季斯奏曰：「此齊君美意，不可卻也。」定公亦有想慕之意，便問：「女樂何在？可試觀否？」季斯曰：「見列高門之外，車駕如往，臣當從行，但恐驚動百官，不如微服為便。」於是君臣皆更去法服，各乘小車，馳出南門，竟到西棚之下。早有人傳出：「魯君易服親來觀樂了！」使者吩咐女子用心獻技。那時歌喉轉嬌，舞袖增豔，十隊女子，更番迭進，真乃盈耳奪目，應接不暇，把魯國君臣二人，喜得手舞足蹈，不知所以。有詩為證：<br>　　　　一曲嬌歌一塊金，一番妙舞一盤琛；只因十隊女人面，改盡君臣兩個心。<br>從人又誇東棚良馬。定公曰：「只此已是極觀，不必又問馬矣。」是夜，定公入宮，一夜不寐，耳中猶時聞樂聲，若美人之在枕畔也。恐群臣議論不一，次早獨宣季斯入宮，草就答書，書中備述感激之意。不必盡述。又將黃金百鎰，贈與齊使。將女樂收入宮中，以三十人賜季斯，其馬付於圉人餵養。定公與季斯新得女樂，各自受用，日則歌舞，夜則枕席，一連三日，不去視朝聽政。孔子聞知此事，淒然長嘆。時弟子仲子路在側，進曰：「魯君怠於政事，夫子可以行矣。」孔子曰：「郊祭已近，倘大禮不廢，國猶可為也。」及祭之期，定公行禮方畢，即便回宮，仍不視朝，並胙肉亦無心分給。主胙者叩宮門請命，定公諉之季孫，季孫又諉之家臣。孔子從祭而歸，至晚，不見胙肉頒到，乃告子路曰：「吾道不行，命也夫！」乃援琴而歌曰：<br>　　　　彼婦之口，可以出走。彼女之謁，可以死敗。優哉游哉，聊以卒歲！<br>歌畢，遂束裝去魯。子路冉有亦棄官從孔子而行。自此魯國復衰。史臣有詩云：<br>　　　　幾行紅粉勝鋼刀，不是黎彌巧計高。天運凌夷成瓦解，豈容魯國獨甄陶。<br>　　孔子去魯適衛，衛靈公喜而迎之，問以戰陣之事。孔子對曰：「丘未之學也。」次日遂行。過宋之匡邑，匡人素恨陽虎，見孔子之貌相似，以為陽虎復至，聚眾圍之。子路欲出戰，孔子止之曰：「某無仇於匡，是必有故，不久當自解。」乃安坐鳴琴。適靈公使人追還孔子，匡人乃知其誤，謝罪而去。孔子復還衛國，主於賢大夫蘧瑗之家。<br>　　且說靈公之夫人曰南子，宋女也，有美色而淫。在宋時，先與公子朝相通。朝亦男子中絕色，兩美相愛，過於夫婦，既歸靈公，生蒯瞶，已長，立為世子，而舊情不斷。時又有美男子曰彌子瑕，素得君之寵愛，嘗食桃及半，以其餘，推入靈公之口。靈公悅而啖之，誇於人曰：「子瑕愛寡人甚矣！一桃味美，不忍自食，而分啖寡人。」群臣無不竊笑。子瑕恃寵弄權，無所不至。靈公外嬖子瑕，而內懼南子，思以媚之。乃時時召宋朝與夫人相會，醜聲遍傳，靈公不以為恥。蒯瞶深恨其事，使家臣戲陽速因朝見之際，刺殺南子，以滅其醜。南子覺之，訴於靈公。靈公逐蒯瞶，瞶奔宋，轉又奔晉。靈公立蒯瞶之子輒為世子。及孔子再至，南子請見之。知孔子為聖人，倍加敬禮。忽一日，靈公與南子同車而出，使孔子為陪乘。過街市，市人歌曰：<br>　　　　同車者色耶？從車者德耶？<br>孔子嘆曰：「君之好德不如好色！」乃去衛適宋，與弟子習禮於大樹之下。宋司馬桓魋，亦以男色得寵於景公，方貴幸用事，忌孔子之來，遂使人伐其樹，欲求孔子殺之。孔子微服去宋適鄭。將適晉，至河，聞趙鞅殺賢臣竇犨舜華，嘆曰：「鳥獸惡傷其類，況人乎？」復返衛。未幾，衛靈公卒，國人立輒為君，是為出公。蒯瞶亦藉晉援，與陽虎襲戚據之。是時，衛父子爭國，晉助蒯瞶，齊助輒。孔子惡其逆理，復去衛適陳，又將適蔡。楚昭王聞孔子在陳蔡之間，使人聘之。陳蔡大夫相議，以為楚用孔子，陳蔡危矣，乃相與發兵圍孔子於野。孔子絕糧三日，而絃歌不輟。今開封府陳州界有地名桑落，其地有臺，名曰厄臺，即孔子當時絕糧處。宋劉敞有詩云：<br>　　　　四海栖栖一旅人，絕糧三日死生鄰；自是天心勞木鐸，豈關陳蔡有愚臣。<br>　　忽一晚，有異人長九尺餘，皂衣高冠，披甲持戈，向孔子大&#21668;，聲動左右。子路引出與戰於庭，其人力大，子路不能取勝。孔子從旁諦視良久，謂子路曰：「何不探其脅？」子路遂探其脅，其人力盡手垂，敗而仆地，化為大&#39822;魚。弟子怪之。孔子曰：「凡物老而衰，則群精附焉。殺之則已，何怪之有。」命弟子烹之以充飢。弟子皆喜曰：「天賜也！」楚使者發兵以迎孔子。孔子至楚，昭王大喜，將以千社之地封孔子。令尹子西諫曰：「昔文王在豐，武王在鎬，地僅百里，能修其德，卒以代殷。今孔子之德，不下文武，弟子又皆大賢，若得據土壤，其代楚不難矣。」昭王乃止。孔子知楚不能用，乃復還衛。衛出公欲任以國政，孔子拒之。魯相國季孫肥亦來召其門人冉有，孔子因而返魯，魯以大夫告老之禮待之。於是諸弟子中，子路子羔仕於衛，子貢、冉有、有若、宓子賤仕於魯。這都是後話，敘明留作話柄。<br>　　再說吳王闔閭自敗楚之後，威震中原，頗事遊樂。乃大治宮室，建長樂宮於國中，築高臺於姑蘇山。（山在城西南三十里，一名姑胥山。）於胥門外為徑九曲，以通山路。春夏則治於城外，秋冬則治於城中。忽一日，想起越人伐吳之恨，謀欲報之。忽聞齊與楚交通聘使，怒曰：「齊楚通好，此我北方之憂也！」欲先伐齊，後及越。相國子胥進曰：「交聘乃鄰國之常，未必助楚害吳，不可遽興兵旅。今太子波元妃已歿，未有繼室，王何不遣使求婚於齊？如其不從，伐之未晚。」闔閭從之。使大夫王孫駱往齊，為太子波求婚。時景公年已老耄，志氣衰頹，不能自振。宮中止一幼女未嫁，不忍棄之吳地。無奈朝無良臣，邊無良將，恐一拒吳命，興師來伐，如楚國之受禍，悔之何及！大夫黎彌亦勸景公結婚於吳，勿激其怒。景公不得已，以女少姜許婚。王孫駱回復吳王，工復遣納幣於齊，迎齊女歸國。景公愛女畏吳，兩念交迫，不覺流淚出涕，嘆曰：「若平仲穰苴一人在此，孤豈憂吳人哉？」謂大夫鮑牧曰：「煩卿為寡人致女於吳，此寡人之愛女，囑吳王善視之。」臨行，親扶少姜登車，送出南門而返。鮑牧奉少姜至吳，敬致齊侯之命；因慕子胥之賢，深相結納。不在話下。<br>　　話說少姜年幼，不知夫婦之樂，與太子波成婚之後，一心只想念父母，日夜號泣。太子波再三撫慰，其哀不止，遂抑鬱成病。闔閭憐之，乃改造北門城樓，極其華煥，更其名曰望齊門，令少姜日遊其上。少姜&#20973;欄北望，不見齊國，悲哀愈甚，其病轉增。臨絕命，囑太子波曰：「妾聞虞山之巔，可見東海，乞葬我於此，倘魂魄有知，庶幾一望齊國也！」波奏聞其父，乃葬於虞山頂上。今常熟縣虞山有齊女墓，又有望海亭是也。有張洪《齊女墳》詩為證。詩曰：<br>　　　　南風初勁北風微，爭長諸姬復娶齊。越境定須千兩送，半途應拭萬行啼。望鄉不憚登臺遠，埋恨惟嫌起塚低。蔓草垂垂猶泣露，倩誰滴向故鄉泥？<br>太子波憶念齊女亦得病，未幾卒。闔閭欲於諸公子中，擇可立者，意猶未定，欲召子胥決之。太子波前妃生子名夫差，年已二十六歲矣，生得昂藏英偉，一表人材。聞其祖闔閭擇嗣，乃先趨見子胥曰：「我嫡孫也，欲立太子，舍我其誰！此在相國一言耳。」子胥許之。少頃，闔閭使人召子胥，商議立儲之事。子胥曰：「立子以嫡，則亂不生。今太子雖不祿，有嫡孫夫差在。」闔閭曰：「吾觀夫差，愚而不仁，恐不能奉吳之統。」子胥曰：「夫差信以愛人，敦於禮義，父死子代，經之明文，又何疑焉？」闔閭曰：「寡人聽子，子善輔之。」遂立夫差為太孫。夫差至子胥家稽首稱謝。<br>　　周敬王二十四年，闔閭年老，性益躁，聞越王允常薨，子句踐新立，遂欲乘喪伐越。子胥諫曰：「越雖有襲吳之罪，然方有大喪，伐之不祥，宜少待之。」闔閭不聽，留子胥與太孫夫差守國，自引伯嚭、王孫駱、專毅等，選精兵三萬，出南門望越國進發。越王句踐親自督師禦之，諸稽郢為大將，靈姑浮為先鋒，疇無餘胥犴為左右翼，與吳兵相遇於檇李。相距十里，各自安營下寨。兩下挑戰，不分勝負。闔閭大怒，遂悉眾列陳於五臺山，戒軍中毋得妄動，俟越兵懈怠，然後乘之。句踐望見吳陣上隊伍整齊，戈甲精銳，謂諸稽郢曰：「彼兵勢甚振，不可輕敵，必須以計亂之。」乃使大夫疇無餘胥犴督敢死之士，左五百人，各持長槍，右五百人，各持大戟，一聲吶喊，殺奔吳軍。吳陣上全然不理，陣腳都用弓弩手把住，堅如鐵壁。沖突三次，俱不能入，只得回轉。句踐無可奈何。諸稽郢密奏曰：「罪人可使也。」句踐悟。次日，密傳軍令，悉出軍中所攜死罪者，共三百人，分為三行，俱袒衣注劍於頸，安步造於吳軍。為首者前致辭曰：「吾主越王，不自量力，得罪於上國，致辱下討。臣等不敢愛死，願以死代越王之罪。」言畢，以次自剄。吳兵從未見如此舉動，甚以為怪，皆注目而觀之，互相傳語，正不知其何故。越軍中忽然鳴鼓，鼓聲大振。疇無餘胥犴帥死士二隊，各擁大楯，持短兵，呼哨而至。吳兵心忙，隊伍遂亂。句踐統大軍繼進，右有諸稽郢，左有靈姑浮，沖開吳陣。王孫駱捨命與諸稽郢相持。靈姑浮奮長刀左沖右突，尋人廝殺，正遇吳王闔閭，靈姑浮將刀便砍。闔閭望後一閃，刀砍中右足，傷其將指，一屨墜於車下。卻得專毅兵到，救了吳王。專毅身被重傷。王孫駱知吳王有失，不敢戀戰，急急收兵，被越兵掩殺一陣，死者過半。闔閭傷重，即刻班師回寨。靈姑浮取吳王之屨獻功，句踐大悅。<br>　　卻說吳王因年老不能忍痛，回至七里之外，大叫一聲而死。伯嚭護喪先行，王孫駱引兵斷後，徐徐而返。越兵亦不追趕。史臣有詩論闔閭用兵不息，致有此禍。詩曰：<br>　　　　破楚凌齊意氣豪，又思吞越起兵刀；好兵終在兵中死，順水叮嚀莫放篙。<br>吳太孫夫差迎喪以歸，成服嗣位。卜葬於破楚門外之海湧山，發工穿山為穴，以專諸所用魚腸之劍殉葬，其他劍甲六千副，金玉之玩，棄牣其中。既葬，盡殺工人以殉。三日後，有人望見葬處，有白虎蹲踞其上，因名曰虎邱山，識者以為埋金之氣所現。後來秦始皇使人發闔閭之墓，鑿山求劍無所得，其鑿處遂成深澗，今虎邱劍池是也。專毅傷重亦死，附葬於山後，今亦不知其處矣。夫差既葬其祖，立長子友為太子。使侍者十人，更番立於庭中，每自己出入經由，必大聲呼其名而告曰：「夫差！爾忘越王殺爾之祖乎？」即泣而對曰：「唯！不敢忘！」欲以儆惕其心。命子胥伯嚭練水兵於太湖，又立射棚於靈巖山以訓射，俟三年喪畢，便為報仇之舉。（此周敬王二十四年事也。）<br>　　是時，晉頃公失政，六卿樹黨爭權，自相魚肉。荀寅與士吉射相睦，結為婚姻，韓不信魏曼多忌之。荀躒有寵臣曰梁嬰父，躒欲以為卿。嬰父恃荀躒之愛，謀逐荀寅而代其位。故荀躒亦與范氏中行氏相惡。上卿趙鞅有族子名午，封於邯鄲。午之母，荀寅之娣，故寅呼午為甥。先年，衛靈公與齊景公合謀叛晉，晉趙鞅帥師伐衛，衛懼，貢戶口五百家謝罪，鞅留於邯鄲，謂之「衛貢」。未幾，鞅欲遷五百家以實晉陽，午恐衛人不服，未即奉命。鞅怒午之抗己，遂誘午至晉陽，執而殺之。荀寅怒趙鞅私殺其甥，因與士吉射商議，欲共伐趙氏，為邯鄲午報仇。趙氏有謀臣曰董安于，時為趙氏守晉陽城，聞二氏之謀，特至絳州，告於趙鞅曰：「范中行方睦，一旦作亂，恐不可制，主君宜先為之備。」趙鞅曰：「晉國有令，始禍必誅，待其先發而後應之可也。」董安于曰：「與其多害百姓，寧我獨死，若有事，安于當之。」鞅不可。安于乃私具甲兵，以伺其變。荀寅士吉射倡言於眾曰：「董安于治兵，將以害我。」於是連兵以伐趙氏，圍其宮。卻得董安于有備，引兵殺開一條血路，保護趙鞅奔晉陽城。恐二氏來攻，建壘自守。荀躒謂韓不信魏曼多曰：「趙氏六卿之長，寅與吉射不由君命而擅逐之，政其歸二家矣。」韓不信曰：「盍以始禍為罪，而并逐之？」三人遂同請於定公，各率家甲，奉定公以伐二家，寅吉射悉力拒戰，不能取勝。吉射謀劫定公，韓不信遽使人呼於市中曰：「范中行氏謀反，來劫其君妖！」國人信其言，各執兵器，來救定公。三家借國人之眾，殺敗范中行之兵。寅吉射奔於朝歌以叛。韓不信告於定公曰：「范中行實為首禍，今已逐矣。趙氏世有大功於晉，宜復鞅位。」定公言無不從，遂召鞅於晉陽，復其爵祿。梁嬰父欲代荀寅為卿，荀躒言於趙鞅。鞅問董安于，安于曰：「晉惟政出多門，故禍亂不息。若立嬰父，是乃又置一荀寅也！」鞅乃不從。嬰父怒，知為董安于所阻，謂荀躒曰：「韓魏黨於趙，智氏之勢孤矣。趙氏所恃者，其謀臣董安于也，何不去之？」躒問曰：「去之何策？」嬰父曰：「安于私具甲兵，以激成范中行之變，若論始禍，還是安于為首。」荀躒如嬰父之言，以責趙鞅，鞅懼。董安于曰：「臣向者固以死自期矣。臣死而趙氏安，是死賢於生也。」乃退而自縊。趙鞅乃陳其屍於市，使人告於荀躒曰：「安于已伏罪矣。」荀躒乃與趙鞅結盟，各無相害。鞅私祀董安于於家廟之中，以答其勞。寅吉射久據朝歌，諸侯叛晉者，皆欲借之以害晉。趙鞅屢次興師攻之，齊、魯、鄭、衛遣使輸粟助兵，以救二氏，鞅不能克。直至周敬王三十年，趙鞅合韓、魏、智三家之兵，攻下朝歌，寅吉射奔邯鄲，再奔柏人。未幾，柏人城復破，其黨范皋夷張柳朔俱戰死；豫讓為荀躒子荀甲所獲，甲子荀瑤請而活之，遂為智氏之臣。寅吉射逃奔齊國去訖。可憐荀林父五傳至寅，士蒍七傳至吉射，祖宗俱晉室股肱之臣也，子孫貪橫，遂至滅宗，豈不哀哉！晉六卿自此只有趙、韓、魏、智四卿矣。此是後話。髯仙有詩云：<br>　　六卿相并或存亡，總是私門作主張；四氏瓜分謀愈急，不如留卻范中行。<br>　　且說周敬王二十六年春二月，吳王夫差除喪已久，乃告於太廟，興傾國之兵，使子胥為大將，伯嚭副之，從太湖取水道攻越。越王句踐集群臣計議，出師迎敵。大夫范蠡字少伯，出班奏曰：「吳恥喪其君，誓矢圖報者，三年於茲矣。其志憤，其力齊，不可當也。宜斂兵為堅守之計。」大夫文種字會，奏曰：「以愚見，莫若卑詞謝罪，以乞其和，俟其兵退而後圖之。」句踐曰：「二卿言守言和，皆非至計。夫吳，吾世仇也，伐而不戰，以我不能軍矣。」乃悉起國中丁壯，共三萬人，迎於椒山之下。初合戰，吳兵稍卻，殺傷約百十人。句踐趨利直進，約行數里，正遇夫差大軍，兩下布陣大戰。夫差立於船頭，親自秉枹擊鼓，以激厲將士，勇氣十倍。忽北風大起，波濤洶湧，子胥伯嚭各乘餘皇大艦，順風揚帆而下，俱用強弓勁弩，箭如飛蝗般射來。越兵迎風，不能抵敵，大敗而走，吳兵分三路逐之。越將靈姑浮舟覆溺水而死，胥犴中箭亦亡，吳兵乘勝追逐，殺死不計其數。句踐奔至固城自保，吳兵圍之數重，絕其汲道。夫差喜曰：「不出十日，越兵俱渴死矣。」誰知山頂之上，自有靈泉，泉有嘉魚，句踐命取魚數百頭，以饋吳王，吳王大驚。句踐留范蠡堅守，自帥殘兵，乘間奔會稽山。點閱甲楯之數，纔剩得王千餘人，句踐嘆曰：「自先君對於孤，三十年來，未嘗有此敗也！悔不聽范文二大夫之言，以至如此。」吳兵攻固城益急，子胥營於右，伯嚭營於左，范蠡告急，一日三至。越王大恐。文種獻謀曰：「事急矣！及今請成，猶可及也。」句踐曰：「吳不許成，奈何？」文種對曰：「吳有太宰伯嚭者，其人貪財好色，忌功嫉能，與子胥同朝，而志趣不合。吳王畏事子胥，而暱於嚭。若私詣太宰之營，結其懽心，與定行成之約，太宰言於吳王，無不聽。子胥雖知而阻之，亦無及矣。」句踐曰：「卿見太宰，以何為賂？」種對曰：「軍中所乏者，女色耳。誠得美女而獻之，天若祚越，嚭當見聽。」句踐乃連夜遣使至都城，命夫人選宮中之有色者得八人，盛其容飾，加以白璧二十雙，黃金千鎰，夜造太宰之營，求見太宰。嚭初欲拒絕；姑使人探其來狀，聞有所齎獻，乃召入。嚭倨坐以待之。文種跪而致詞曰：「寡君句踐，年幼無知，不能善事大國，以致獲罪。今寡君已悔恨無及。願舉國請為吳臣，而恐王見咎不納，知太宰以巍巍功德，外為吳之干城，內作王之心膂。寡君使下臣種，先叩首於轅門，借重一言，收寡君於宇下。不腆之儀，聊效薄贄，自此當源源而來矣。」乃以賄單呈上嚭。猶作色謂曰：「越國旦暮且破滅矣，凡越所有，何患不歸吳？而以此區區者啖我為耶？」種復進曰：「越兵雖敗，然保會稽者，尚有精卒五千，堪當一戰。戰而不捷，將盡焚庫藏之積，竄身異國，以圖楚王之事，安得遽為吳有耶？即使吳盡有之，然大半歸於王宮，太宰同諸將，不過瓜分一二。孰若主越之成，寡君非委身於王，實委身於太宰也，春秋貢獻，未入王宮，先入宰府，是太宰獨擅全越之利，諸將不得與焉。況困獸猶鬥，背城一戰，尚有不可測之事乎？」這一席話，說入伯嚭之心，不覺點頭微笑。文種又指單上所開美人曰：「此八人者，皆出自越宮，若民間更有美於此者，寡君若生還越國，常竭力搜求，以備太宰掃除之數。」伯嚭起立曰：「大夫舍右營而趨左，以某無乘危害人之意也。某來朝當引子先見吾王，以決其議。」逐盡收所獻，留種於營中，敘賓主之禮。次早，同造中軍，來見夫差。伯嚭先入，備道越王句踐使文種請成之意。夫差勃然曰：「越與寡人有不共戴天之恨，安得允其成哉？」嚭對曰：「王不記孫武之言乎？『兵凶器，可暫用而不可久也。』越雖得罪於吳，然其下吳者已至矣。其君請為吳臣，其妻請為吳妾，越國之寶器珍玩，盡掃以貢於吳宮。所乞於王者，僅存宗祀一線耳。夫受越之降，厚實也，赦越之罪，顯名也。名實俱收，吳可以伯。必欲窮兵力以誅越，彼句踐將焚宗廟，殺妻子，沉金玉於江，率死士五千人，致死於吳，得無有所傷於王之左右乎？與其殺是人，孰若得是國之為利？」夫差曰：「今文種安在？」嚭對曰：「見在幕外候宣。」夫差乃命種入見。種膝行而前，復申前說，加以卑遜。夫差曰：「汝君請為臣妾，能從寡人入吳否？」種稽首曰：「既為臣妾，死生在君，敢不服事於左右！」嚭曰：「句踐夫婦願來吳國，吳名雖赦越，實已得之矣，王又何求焉？」夫差乃許其成。早有人到右營報知子胥。子胥急趨至中軍，見伯嚭同文種立於王側。子胥怒氣盈面，問吳王曰：「王已許越和乎？」王曰：「已許之矣。」子胥連叫曰：「不可，不可！」嚇得文種倒退幾步，靜聽其說。子胥諫曰：「越與吳鄰，有不兩立之勢，若吳不滅越，越必滅吳。夫秦晉之國，我攻而勝之，得其地，不能居，得其車，不能乘。如攻越而勝之，其地可居，其舟可乘，此社稷之利，不可棄也。況又有先王大仇，不滅越，何以謝立庭之誓乎？」夫差語塞不能對，惟以目視伯嚭。伯嚭前奏曰：「相國之言誤矣！先王建國，水陸並封，吳越宜水，秦晉宜陸。若以其地可居，其舟可乘，謂吳越必不能共存，則秦、晉、齊、魯皆陸國也，其地亦可居，其車亦可乘，彼四國者，亦將并而為一乎？若謂先王大仇，必不可赦，則相國之仇楚者更甚，何不遂滅楚國而遽許其和耶？今越王夫婦皆願服役於吳，視楚僅納羋勝更不相同，相國自行忠厚之事，而欲王居刻薄之名，忠臣不如是也。」夫差喜曰：「太宰之言有理，相國且退，俟越國貢獻至日，當分贈汝。」氣得子胥面如土色，嘆曰：「吾悔不聽被離之言，與此佞臣同事！」口中恨恨不絕。只得步出幕府，謂大夫王孫雄曰：「越十年生聚，再加以十年之教訓，不過二十年，吳宮為沼矣。」雄意殊未深信。子胥含憤，自回右營。夫差命文種回復越王，再到吳軍申謝。夫差問越王夫婦入吳之期，文種對曰：「寡君蒙大王赦而不誅，將暫假歸國，悉歛其玉帛子女，以貢於吳，願大王稍寬其期。其或負心失信，安能逃大王之誅乎？」夫差許諾，遂約定五月中旬，夫婦入臣於吳。遂遣王孫雄押文種同至越國，催促起程。太宰伯嚭屯兵一萬於吳山，以候之，如過期不至，滅越歸報。夫差引大軍先回。畢竟越王如何入吳，且看下回分解。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=78.htm>上一篇</a> &nbsp;&nbsp;&nbsp;&nbsp; <a href=80.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>