<html>
<head>
<title>開放文學--東周列國志--第九十五回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=94.htm>上一篇</a> &nbsp;&nbsp;&nbsp;&nbsp; <a href=96.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第九十五回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>說四國樂毅滅齊　驅火牛田單破燕</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　話說燕昭王自即位之後，日夜以報齊雪恥為事。弔死問孤，與士卒同甘苦，尊禮賢士，四方豪傑，歸者如市。有趙人樂毅，乃樂羊之孫，自幼好講兵法。當初樂羊封於靈壽，子孫遂家焉。趙主父沙邱之亂，樂毅挈家去靈壽，奔大梁，事魏昭王，不甚信用。聞燕王築黃金臺，招致天下賢士，欲往投之，乃謀出使於燕。見燕昭王說以兵法，燕王知其賢，待以客禮。樂毅謙讓不敢當。燕王曰：「先生生於趙，仕於魏，在燕固當為客。」樂毅曰：「臣之仕魏，以避亂也。大王若不棄微末，請委質為燕臣。」燕王大喜，即拜毅為亞卿，位於劇辛諸人之上。樂毅悉召其宗族居燕，為燕人。其時齊國強盛，侵伐諸侯。昭王深自韜晦，養兵恤民，待時而動。及湣王逐孟嘗君，恣行狂暴，百姓弗堪；而燕國休養多年，國富民稠，士卒樂戰。於是昭王進樂毅而問曰：「寡人銜先人之恨，二十八年於茲矣！常恐一旦溘先朝露，不及剸刃於齊王之腹，以報國恥，終夜痛心。今齊王驕暴自恃，中外離心，此天亡之時。寡人欲起傾國之兵，與齊爭一旦之命，先生何以教之？」樂毅對曰：「齊國地大人眾，士卒習戰，未可獨攻也。王必欲伐之，必與天下共圖之。今燕之比鄰，莫密於趙，王宜首與趙合，則韓必從。而孟嘗君相魏，方恨齊，宜無不聽。如是，而齊可攻也。」燕王曰：「善。」乃具符節，使樂毅往說趙國。<br>　　平原君趙勝為言於惠文王，王許之。適秦國使者在趙，樂毅并說秦使者以伐齊之利。使者還報秦王。秦王忌齊之盛，懼諸侯背秦而事齊，於是復遣使者報趙，願共伐齊之役。劇辛往說魏王，見孟嘗君，孟嘗君果主發兵，復為約韓與共事。俱與訂期。於是燕王悉起國中精銳，使樂毅將之。秦將白起，趙將廉頗，韓將暴鳶，魏將晉鄙，各率一軍，如期而至。於是燕王命樂毅并護五國之兵，號為樂上將軍，浩浩蕩蕩，殺奔齊國。齊湣王自將中軍，與大將韓聶迎戰於濟水之西。樂毅身先士卒，四國兵將，無不賈勇爭奮，殺得齊兵屍橫原野，流血成渠。韓聶被樂毅之弟樂乘所殺。諸軍乘勝逐北，湣王大敗，奔回臨淄，連夜使人求救於楚，許盡割淮北之地為賂；一面檢點軍民，登城設守。秦、魏、韓、趙乘勝，各自分路收取邊城，獨樂毅自引燕軍，長驅深入，所過宣諭威德，齊城皆望風而潰，勢如破竹，大軍直逼臨淄。湣王大懼，遂與文武數十人，潛開北門而遁。行至衛國，衛君郊迎稱臣。既入城，讓正殿以居之，供具甚敬。湣王驕傲，侍衛君不以禮。衛諸臣意不能平，夜往掠其輜重。湣王怒，欲俟衛君來見，責以捕盜。衛君是日竟不朝見，亦不復給廩餼。湣王甚愧，候至日昃餓甚，恐衛君圖己，與夷維數人，連夜逃去。從臣失主，一時皆四散奔走。湣王不一日，逃至魯關，關吏報知魯君。魯君遣使者出迎，夷維謂曰：「魯何以待吾君？」對曰：「將以十太牢待子之君。」夷維曰：「吾君，天子也。天子巡狩，諸侯辟宮，朝夕親視膳於堂下，天子食已，乃退而聽朝，豈止十牢之奉而已！」使者回復魯君，魯君大怒，閉關不納。復至鄒，值鄒君方死，湣王欲入行弔。夷維謂鄒人曰：「天子下弔，主人必背其殯棺，立西階，北面而哭，天子乃於阼階上，南面而弔之。」鄒人曰：「吾國小，不敢煩天子下弔。」亦拒之不受。湣王計窮。夷維曰：「聞莒州尚完，何不往？」乃奔莒州，僉兵城守，以拒燕軍。樂毅遂破臨淄，盡收取齊之財物祭器，并查舊日燕國重器前被齊掠者，大車裝載，俱歸燕國。燕昭王大悅，親至濟上，大犒三軍，封樂毅於昌國，號昌國君。燕昭王返國，獨留樂毅於齊，以收齊之餘城。齊之宗人有田單者，有智術，知兵。湣王不能用，僅為臨淄市椽。燕王入臨淄，城中之人，紛紛逃竄。田單與同宗逃難於安平，盡截去其車軸之頭，略與轂平，而以鐵葉裹軸，務令堅固。人皆笑之。未幾，燕兵來攻安平，城破，安平人復爭竄，乘車者捱擠，多因軸頭相觸，不能疾驅，或軸折車覆，皆為燕兵所獲。惟田氏一宗，以鐵籠堅固，且不礙，竟得脫，奔即墨去訖。樂毅分兵略地，至於畫邑，聞故太傅王蠋家在畫邑，傳令軍中，環畫邑三十里，不許入犯。使人以金幣聘蠋，欲薦於燕王。蠋辭老病，不肯往。使者曰：「上將軍有令：『太傅來，即用為將，封以萬家之邑；不行，且引兵屠邑！』」蠋仰天嘆曰：「『忠臣不事二君，烈女不更二夫。』齊王疏斥忠諫，故吾退而耕於野。今國破君亡，吾不能存，而又劫吾以兵，吾與其不義而存，不若全義而亡！」遂自懸其頭於樹上，舉身一奮，頸絕而死。樂毅聞之嘆息，命厚葬之，表其墓曰：「齊忠臣王蠋之墓。」樂毅出兵六個月，所攻下齊地共七十餘城，皆編為燕之郡縣，惟莒州與即墨堅守不下。毅乃休兵享士，除其暴令，寬其賦役，又為齊桓公管夷吾立祠設祭，訪求逸民，齊民大悅。樂毅之意，以為齊止二城，在掌握之中，終不能成大事，且欲以恩結之，使其自降，故不極其兵力。（此周赧王三十一年事也。）<br>　　卻說楚頃襄王，見齊使者來請救兵，許盡割淮北之地，乃命大將淖齒，率兵二十萬，以救齊為名，往齊受地。謂淖齒曰：「齊王急而求我，卿往彼可相機而行，惟有利於楚，可以便宜從事。」淖齒謝恩而出，率兵謁齊湣王於莒州。湣王德淖齒，立以為相國，大權皆歸於齒。齒見燕兵勢盛，恐救齊無功，獲罪二國，乃密遣使私通樂毅，欲弒齊王，與燕中分齊國，使燕人立己為王。樂毅回報曰：「將軍誅無道，以自立功名，桓文之業，不足道也。所請惟命！」淖齒大悅，乃大陳兵於鼓里，請湣王閱兵。湣王既至，遂執而數其罪曰：「齊有亡徵三：雨血者，天以告也；地坼者，地以告也；有人當闕而哭，人以告也。王不知省戒，戮忠廢賢，希望非分。今全齊盡失，而偷生於一城，尚欲何為？」湣王俯首不能答。夷維擁王而哭，淖齒先殺夷維，乃生擢王筋，懸於屋梁之上，三日而後氣絕。湣王之得禍，亦慘矣哉！淖齒回莒州，欲覓王世子殺之，不得。齒乃為表奏燕王，自陳其功，使人送於樂毅，求其轉達。是時莒州與臨淄，陰自相通，往來無禁。<br>　　卻說齊大夫王孫賈，年十二歲，喪父，止有老母。湣王憐而官之。湣王出奔，賈亦從行，在衛相失，不知湣王下處，遂潛自歸家。其老母見之，問曰：「齊王何在？」賈對曰：「兒從王於衛，王中夜逃出，已不知所之矣。」老母怒曰：「汝朝去而晚回，則吾倚門而望。汝暮出而不還，則吾倚閭而望。君之望臣，何異母之望子？汝為齊王之臣，王昏夜出走，汝不知其處，尚何歸乎？」賈大愧，復辭老母，蹤跡齊王，聞其在莒州，趨往從之。比至莒州，知齊王已為淖齒所殺。賈乃袒其左肩，呼於市中曰：「淖齒相齊而弒其君，為臣不忠，有願與吾誅討其罪者，依吾左袒。」市人相顧曰：「此人年幼，尚有忠義之心，吾等好義者，皆當從之。」一時左袒者，四百餘人。時楚兵雖眾，皆分屯於城外。淖齒居齊王之宮，方酣飲，使婦人奏樂為歡。兵士數百人，列於宮外。王孫賈率領四百人，奪兵士器仗，殺入宮中，擒淖齒剁為肉醬，因閉城堅守。楚兵無主，一半逃散，一半投降於燕國。<br>　　再說齊世子法章，聞齊王遇變，急更衣為窮漢，自稱臨淄人王立，逃難無歸，投太史&#25963;家為傭工，與之灌園，力作辛苦，無人知其為貴介者。太史&#25963;有女，年及笄，偶遊園中，見法章之貌，大驚曰：「此非常人，何以屈辱於此？」使侍女叩其來歷。法章懼禍，堅不肯吐。太史女曰：「白龍魚服，畏而自隱，異日富貴，不可言也。」時時使侍女給其衣食，久益親近。法章因私露其跡於太史女。女遂與訂夫婦之約，因而私通，舉家俱不知也。<br>　　時即墨守臣病死，軍中無主，欲擇知兵者，推戴為將，而難其人。有人知田單鐵籠得全之事，言其才可將，乃共擁立為將軍。田單身操版鍤，與士卒同操作；宗族妻妾，皆編於行伍之間。城中人畏而愛之。<br>　　再說齊諸臣四散奔逃，聞王蠋死節之事，嘆曰：「彼已告者，尚懷忠義之心，我輩見立齊朝，坐視君亡國破，不圖恢復，豈得為人！」乃共走莒州，投王孫賈，相與訪求世子。歲餘，法章知其誠，乃出自言曰：「我實世子法章也。」太史&#25963;報知王孫賈，乃具法駕迎之，即位，是為襄王。告於即墨，相約為犄角，以拒燕兵。樂毅圍之，三年不克。乃解圍退九里，建立軍壘，令曰：「城中民有出樵採者，聽之，不許擒拿。其有困乏饑餓者食之，寒者衣之。」欲使感恩悅附。不在話下。<br>　　且說燕大夫騎劫，頗有勇力，亦喜談兵，與太子樂資相善，覬得兵權。謂太子曰：「齊王已死，城之不拔者，惟莒與即墨耳。樂毅能於六月間，下齊七十餘城，何難於二邑？所以不肯即拔者，以齊人未附，欲徐以恩威結齊，不久當自立為齊王矣。」太子樂資述其言於昭王。昭王怒曰：「吾先王之仇，非昌國君不能報，即使真欲王齊，於功豈不當耶？」乃笞樂資二十，遣使持節至臨淄，即拜樂毅為齊王。毅感泣，以死自誓，不受命。昭王曰：「吾固知毅之本心，決不負寡人也。」昭王好神仙之術，使方士鍊金石為神丹，服之，久而內熱發病，遂薨。太子樂資嗣位，是為惠王。<br>　　田單每使細作入燕窺覘事情。聞騎劫謀代樂毅，及燕太子被笞之事，嘆曰：「齊之恢復，其在燕後王乎！」及燕惠王立，田單使人宣言於燕國曰：「樂毅久欲王齊，以受燕先王厚恩，不忍背，故緩攻二城，以待其事。今新王即位，且與即墨連和，齊人所懼，惟恐他將來，則即墨殘矣。」燕惠王久疑樂毅，及聞流言與騎劫之言相合，因信為然。乃使騎劫往代樂毅，而召毅歸國。毅恐見誅，曰：「我趙人也。」遂棄其家，西奔趙國。趙王封樂毅於觀津，號望諸君。騎劫既代將，盡改樂毅之令，燕軍俱憤怨不服。騎劫住壘三日，即率師往攻即墨，圍其城數匝，城中設守愈堅。田單晨起謂城中人曰：「吾夜來夢見上帝告我云：齊當復興，燕當即敗。不日當有神人為我軍師，戰無不克。」有一小卒悟其意，趨近單前，低語曰：「臣可以為師否？」言畢，即疾走。田單急起持之，謂人曰：「吾夢中所見神人，即此是也！」乃為小卒易衣冠，置之幕中上坐，北面而師事之。小卒曰：「臣實無能。」田單曰：「子勿言。」因號為「神師」。每出一約束，必稟命於神師而行。謂城中人曰：「神師有令：『凡食者必先祭其先祖於庭，當得祖宗陰力相助。』」城中人從其教。飛鳥見庭中祭品，悉翔舞下食。如此早暮二次，燕軍望見，以為怪異。聞有神君下教，因相與傳說，謂齊得天助，不可敵，敵之違天，皆無戰心。單復使人揚樂毅之短曰：「昌國君太慈，得齊人不殺，故城中不怕。若劓其鼻而置之前行，即墨人苦死矣！」騎劫信之，將降卒盡劓其鼻。城中人見降者割鼻，大懼，相戒堅守，惟恐為燕人所得。田單又揚言：「城中人家，墳墓皆在城外，倘被燕人發掘，奈何？」騎劫又使兵卒盡掘城外墳墓，燒死人，暴骸骨。即墨人從城上望見，皆涕泣，欲食燕人之肉。相率來軍門，請出一戰，以報祖宗之仇。田單知士卒可用，乃精選強壯者五千人，藏匿於民間，其餘老弱，同婦女輪流守城。遣使送款於燕軍，言：「城中食盡，將以某日出降。」騎劫謂諸將曰：「我比樂毅何如？」諸將皆曰：「勝毅多倍！」軍中悉踴躍呼：「萬歲！」田單又收民間金得千鎰，使富家私遺燕將，囑以城下之日，求保全家小。燕將大喜，受其金，各付小旗，使插於門上，以為記認。全不准備，呆呆的只等田單出降。單乃使人收取城中牛共千餘頭，製為絳繒之衣，畫以五色龍文，披於牛體，將利刃束於牛角，又將麻葦灌下膏油，束於牛尾，拖後如巨帚，於約降前一日，安排停當。眾人皆不解其意。田單椎牛具酒，候至日落黃昏，召五千壯卒飽食，以五色塗面，各執利器，跟隨牛後。使百姓鑿城為穴，凡數十處，驅牛從穴中出，用火燒其尾帚。火熱漸迫牛尾，牛怒，直奔燕營。五千壯卒，銜枚隨之。燕軍信為來日受降入城，方夜，皆安寢。忽聞馳驟之聲，從夢中驚起，那帚炬千餘，光明照耀，如同白日，望之皆龍文五采，突奔前來，角刃所觸，無不死傷，軍中擾亂。那一夥壯卒，不言不語，大刀闊斧，逢人便砍，雖只五千個人，慌亂之中，恰像幾萬一般。況且向來聽說神師下教，今日神頭鬼臉，不知何物，田單又親率城中人鼓噪而來，老弱婦女，皆擊銅器為聲，震天動地，一發膽都嚇破了，腳都嚇軟了，那個還敢相持！真個人人逃竄，個個奔忙，自相蹂踏，死者不計其數。騎劫乘車落荒而走，正遇田單，一戟刺死，燕軍大敗。（此周赧王三十六年事也。）史官有詩云：<br>　　　　火牛奇計古今無，畢竟機乘騎劫愚；假使金臺不易將，燕齊勝負竟何如？<br>田單整頓隊伍，乘勢追逐，戰無不克。所過城邑，聞齊兵得勝，燕將已死，盡皆叛燕而歸齊。田單兵勢日盛，掠地直逼河上，抵齊北界，燕所下七十餘城，復歸於齊。眾軍將以田單功大，欲奉為王。田單曰：「太子法章自在莒州，吾疏族，安敢自立？」於是迎法章於莒。王孫賈為法章御車，至於臨淄，收葬湣王，擇日告廟臨朝。襄王謂田單曰：「齊國危而復安，亡而復存，皆叔父之功也！叔父知名始於安平，今封叔父為安平君，食邑萬戶。」王孫賈拜爵亞卿。迎太史女為后，是為君王后。那時太史&#25963;方知其女先以身許法章，怒曰：「汝不取媒而自嫁，非吾種也！」終身誓不復相見。齊襄王使人益其官祿，皆不受。惟君王后歲時遣人候省，未嘗缺禮。此是後話。<br>　　時孟嘗君在魏，讓相印於公子無忌。魏封無忌為信陵君。孟嘗君退居於薛，比於諸侯，與平原君信陵君相善。齊襄王畏之，復遣使迎為相國。孟嘗君不就。於是與之連和通好，孟嘗君往來於齊魏之間。其後，孟嘗君死，無子，諸公子爭立。齊魏共滅薛，分其地。<br>　　再說燕惠王自騎劫兵敗，方知樂毅之賢，悔之無及。使人遺毅書謝過，欲招毅還國。毅答書不肯歸。燕王恐趙用樂毅以圖燕，乃復以毅子樂間，襲封昌國君，毅從弟樂乘為將軍，並貴重之。毅遂合燕趙之好，往來其間。二國皆以毅為客卿。毅終於趙。時廉頗為趙大將，有勇，善用兵，諸侯皆憚之。秦兵屢侵趙境，賴廉頗力拒，不能深入。秦乃與趙通好。不知後事何如，且看下回分解。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=94.htm>上一篇</a> &nbsp;&nbsp;&nbsp;&nbsp; <a href=96.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>