<html>
<head>
<title>開放文學--東周列國志--第四十八回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=47.htm>上一篇</a> &nbsp;&nbsp;&nbsp;&nbsp; <a href=49.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第四十八回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>刺先克五將亂晉　召士會壽餘紿秦</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　話說箕鄭父、士穀、梁益耳三人商議，只等秦兵緊急，便從中作亂，欲更趙盾之位，不意趙盾襲敗秦兵，奏凱而回，心中愈憤。先都為下軍佐，因主將先蔑為趙盾所賣，出奔於秦，亦恨趙盾。湊著蒯得被先克以軍事奪其田祿，中懷怨望，訴於士穀。穀曰：「先克倚恃趙孟之屬，故敢橫行如此。盾所專制，惟中軍耳。誠得一死士，先往刺克，則盾勢孤矣。此事非得先子會不可！」蒯得曰：「子會因主帥為盾所賣，意亦恨之。」士穀曰：「既如此，則克不難辦也。」遂附耳曰：「只須如此恁般，便可了事。」蒯得大喜曰：「吾當即往言之。」蒯得往見先都，倒是先都開口說起：「趙孟背了士季，襲敗秦師，全無信義，難與同事。」蒯得遂以士穀之言，告於先都。都曰：「誠如此，晉國之幸也！」<br>　　時冬月將盡，約至新春，先克往箕城，謁拜其祖先軫之祠。先都使家丁伏於箕城之外，只等先克過去，遠遠跟定，覷個空隙，群起刺殺之。從人驚散。趙盾聞先克為賊所殺，大怒，嚴令司寇緝獲，五日一比。先都等情慌，與蒯得商議，慫恿士穀梁益耳等作速舉事。梁益耳醉中洩其語於梁弘。弘大驚曰：「此滅族之事也！」乃密告於臾駢，駢轉聞於趙盾。盾即聚甲戒車，吩咐伺候聽令。先都聞趙氏聚甲戒車，疑其謀已洩，急走士穀處，催並速發。箕鄭父欲借上元節晉侯賜酺，乘亂行事，議久不決。趙盾先遣臾駢圍先都之家，執都付獄。梁益耳蒯得慌忙之際，欲與箕鄭父士穀團集四族家丁，劫出先都，一同為亂。趙盾使人反以先都之謀，告於箕鄭父，請他入朝商議。箕鄭父曰：「趙孟見召，殆不疑我也。」遂輕身而往。原來趙孟為箕鄭父見為上軍元帥，恐其鼓眾同亂，假意召之。鄭父不知是計，坦然入朝。趙盾留住於朝房，與之議先都之事。密遣荀林父、郤缺、欒盾領著三枝軍馬，分頭拿捕士穀、梁益耳、蒯得三人。俱下獄訖，荀林父等三將，至朝房回話。林父大聲喝曰：「箕鄭父亦在作亂數內，如何還不就獄？」鄭父曰：「我有居守之勞，彼時三軍在外，我獨居中，不以此時為亂，今日諸卿濟濟，乃求死耶？」趙盾曰：「汝之遲於為亂，正欲待先都蒯得也。我已訪知的實，不須多辯！」箕鄭父俯首就獄。<br>　　趙盾奏聞晉靈公，欲將先都等五人行誅。靈公年幼，唯唯而已。靈公既入宮，襄夫人聞五人在獄，問靈公曰：「相國如此處置？」靈公曰：「相國言：『罪並應誅。』」襄夫人曰：「此輩事起爭權，原無篡逆之謀。且主謀殺先克者，不過一二人，罪有首從，豈可一概誅戮？邇年老成彫喪，人才稀少，一朝而戮五臣，恐朝堂之位遂虛矣。可不慮乎？」明日，靈公以襄夫人之言，述於趙盾。盾奏曰：「主少國疑，大臣擅殺，不大誅戮，何以懲後？」遂將先都、士穀、箕鄭父、梁益耳、蒯得五人，坐以不君之罪，斬於市曹。錄先克之子先縠為大夫。國人畏趙盾之嚴，無不股栗。<br>　　狐射姑在潞國聞其事，駭曰：「幸哉！我之得免於死也。」一日，潞大夫酆舒問於狐射姑曰：「趙盾比趙衰二人孰賢？」射姑曰：「趙衰乃冬日之日，趙盾乃夏日之日。冬日賴其溫，夏日畏其烈。」酆舒笑曰：「卿宿將，亦畏趙孟耶？」<br>　　閒話休提。卻說楚穆王自篡位之後，亦有爭伯中原之志。聞諜報：「晉君新立，趙盾專政，諸大夫自相爭殺。」乃召群臣計議，欲加兵於鄭。大夫范山進曰：「晉君年幼，其臣志在爭權，不在諸侯。乘此時出兵以爭北方，誰能當者！」穆王大悅，使鬥越椒為大將，蒍賈副之，帥車三百乘伐鄭。自引兩廣精兵，屯於狼淵，以為聲援。別遣息公子朱為大將，公子茷副之，帥車三百乘伐陳。<br>　　且說鄭穆公聞楚兵臨境，急遣大夫公子堅、公子龐、樂耳三人，引兵拒楚於境上，囑以固守勿戰，別遣人告急於晉。越椒連日挑戰，鄭兵不出。蒍賈密言於越椒曰：「自城濮之後，楚兵久不至鄭矣。鄭人恃有晉救，不與我戰。乘晉之未至，誘而擒之，可以雪往日之恥。不然，遷延日久，諸侯畢集，恐復如子玉故事，將奈何？」越椒曰：「今欲誘之，當用何計？」蒍賈附耳曰：「必須如此恁般……。」越椒從其謀，乃傳令軍中，言：「糧食將缺，可於村落掠取，以供食用。」自於帳中鼓樂飲酒，每日至夜半方散。有人傳至狼淵，楚穆王疑鬥越椒玩敵，欲自往督戰。范山曰：「伯嬴智士，此必有計，不出數日，捷音當至矣。」<br>　　再說公子堅等，見楚兵不來搦戰，心中疑慮，使人探聽。回言：「楚兵四出擄掠為食。鬥元帥中軍，日逐鼓樂飲酒，酒後謾罵，言鄭人無用，不堪廝殺。」公子堅喜曰：「楚兵四出擄掠，其營必虛；楚將鼓樂飲酒，其心必懈；若夜劫其營，可獲全勝。」公子龐樂耳皆以為然。是夜結束飽食，公子龐欲分作前中後三隊，次第而進。公子堅曰：「劫營與對陣不同，乃一時襲擊之計，可分左右，不可分前後也。」於是三將並進。將及楚營，遠遠望見燈燭輝煌，笙歌嘹亮。公子堅曰：「伯棼命合休矣！」麾車直進，楚軍全不抵當。公子堅先衝入寨中，樂人四散奔走，惟越椒呆坐不動。上前看時，吃一大驚，乃是束草為人，假扮作越椒模樣。公子堅急叫「中計！」退出寨時，忽聞寨後砲聲大震，一員大將領軍殺來，大叫「鬥越椒在此！」公子堅奔走不迭，會合公子龐及樂耳二將，做一路逃奔。行不一里，對面砲聲又起，卻是蒍賈預先埋伏一枝軍馬，在於中路，邀截鄭兵。前有蒍賈，後有越椒，首尾夾攻，鄭兵大敗。公子龐樂耳先被擒。公子堅捨命來救，馬躓車覆，亦為楚兵所獲。鄭穆公大懼，謂群臣曰：「三將被擒，晉救不至，如何？」群臣皆曰：「楚勢甚盛，若不乞降，早晚打破城池，雖晉亦無如之何矣！」鄭穆公乃遣公子豐至楚營謝罪，納賂求和，誓不反叛。鬥越椒使人請命於穆王，穆王許之。乃釋公子堅、公子龐、樂耳三人之囚，放還鄭國。<br>　　楚穆王傳令班師。行至中途，楚公子朱伐陳兵敗，副將公子茷為陳所獲，打從狼淵一路來見穆王，請兵復仇。穆王大怒，正欲加兵於陳。忽報：「陳有使命，送公子茷還楚，上書乞降。」穆王拆書看之，略曰：<br>　　　　寡人朔，壤地褊小，未獲接侍君王之左右。蒙君王一旅訓定，邊人愚莽，獲罪於公子。朔惶悚，寢不能寐，敬使一介，具車馬致之大國。朔願終依宇下，以求蔭庇。惟君王辱收之！<br>穆王笑曰：「陳懼我討罪，是以乞附，可謂見幾之士矣。」乃准其降。傳檄徵取鄭陳二國之君，同蔡侯，以冬十月朔，於厥貉取齊相會。<br>　　卻說晉趙盾因鄭人告急，遣人約宋、魯、衛、許四國之兵，一同救鄭。未及鄭境，聞鄭人降楚，楚師已還。又聞陳亦降楚。宋大夫華耦，魯大夫公子遂，俱請伐陳鄭。趙盾曰：「我實不能馳救，以失二國，彼何罪焉？不如退而修政。」乃班師。髯翁有詩嘆云：<br>　　　　誰專國柄主諸侯？卻令荊蠻肆蠢謀，今日鄭陳連臂去，中原伯氣黯然收。<br>　　再說陳侯朔與鄭伯蘭，於秋末齊至息地，候楚穆王駕到。相見禮畢，穆王問曰：「原訂厥貉相會，如何逗遛此地？」陳侯鄭伯齊聲答曰：「蒙君王相約，誠恐後期獲罪，故預於此地奉候隨行。」穆王大喜。忽諜報：「蔡侯甲午，已先到厥貉境上。」穆王遂同陳鄭二君，登車疾走。蔡侯迎穆王於厥貉，以臣禮見，再拜稽首。陳侯鄭伯大驚，私語曰：「蔡屈禮如此，楚必以我為慢矣。」乃相與請於穆王曰：「君王稅駕於此，宋君不來參謁，君王可以伐之。」穆王笑曰：「孤之頓兵於此，正欲為伐宋計也。」早有人報入宋國。時宋成公王臣已卒，子昭公杵臼已立三年，信用小人，疏斥公族。穆襄之黨作亂，殺司馬公子卬，司城蕩意諸奔魯，宋國大亂。賴司寇華御事調停國事，請復意諸之官，國以粗安。至是，聞楚合諸侯於厥貉，有窺宋之意。華御事請於宋公曰：「臣聞『小不事大，國所以亡。』今楚臣服陳鄭，所不得者宋耳。請先往迎之。若待其見伐，然後請成，無及也。」宋公以為然。乃親造厥貉，迎謁楚王。且治田獵之具，請較獵於孟諸之藪。穆王大悅。陳侯請為前隊開路，宋公為右陣，鄭伯為左陣，蔡侯為後隊，相從楚穆王出獵。穆王出令，命諸侯從田者，於侵晨駕車，車中各載燧，以備取火之用。合圍良久，穆王馳入右師，偶趕逐群狐，狐入深窟，穆王回顧宋公，取燧薰之。車中無燧。楚司馬申無畏奏曰：「宋公違令，君不可以加刑，請治其僕。」乃叱宋公之御者，撻之三百，以儆於諸侯。宋公大慚。此周頃王二年事。是時楚最強橫，遣鬥越椒行聘於齊魯，儼然以中原伯主自待，晉不能制也。<br>　　周頃王四年，秦康公集群臣議曰：「寡人銜令狐之恨，五年於茲矣！今趙盾誅戮大臣，不修邊政。陳、蔡、鄭、宋，交臂事楚，晉莫能禁，其弱可知。此時不伐晉，更何待乎？」諸大夫皆曰：「願效死力！」康公乃大閱車徒，使孟明居守，拜西乞術為大將，白乙丙副之，士會為參謀，出車五百乘，浩浩蕩蕩，濟河而東，攻羈馬拔之。趙盾聞報，急為應敵之計。自將中軍，遷上軍大夫荀林父為中軍佐，以補先克之缺。用提彌明為車右。使郤缺代箕鄭父為上軍元帥。盾有從弟趙穿，乃晉襄公之愛婿，自請為上軍之佐。盾曰：「汝年少好勇，未曾歷練，姑待異日。」乃用臾駢為之。使欒盾為下軍元帥，補先蔑之缺；胥臣之子胥甲為副，補先都之缺。趙穿又自請以其私屬，附於上軍，立功報效。趙盾許之。軍中缺司馬，韓子輿之子韓厥，自幼育於趙盾之家，長為門客，賢而有才。盾乃薦於靈公而用之。三軍方出絳城，甚是整肅。行不十里，忽有乘車沖入中軍。韓厥使人問之，御者對曰：「趙相國忘攜飲具，奉軍令來取，特此追送。」韓厥怒曰：「兵車行列已定，豈容乘車擅入？法當斬！」御者涕泣曰：「此相國之命也！」韓厥曰：「厥忝為司馬，但知有軍法，不知有相國也。」斬御者而毀其車。諸帥言於趙盾曰：「相國舉韓厥，而厥戮相國之車。此人負恩，恐不可用。」趙盾微笑，即使人召韓厥。諸將以盾必辱厥以報其怨。厥既至，盾乃降席而禮之曰：「吾聞『事君者，比而不黨。』子能執法如此，不負吾舉矣。勉之！」厥拜謝而退。盾又謂諸將曰：「他日執晉政者，必厥也！韓氏其將昌矣。」晉師營於河曲，臾駢獻策曰：「秦師蓄銳數年，而為此舉，其鋒不可當，請深溝高壘，固守勿戰。彼不能持久，必退，退而擊之，勝可萬全。」趙盾從其計。<br>　　秦康公求戰不得，問計於士會。士會對曰：「趙氏新任一人，姓臾名駢，此人廣有智謀。今日堅壁不戰，蓋用其謀，以老我師也。趙有庶子趙穿，晉先君之愛婿。聞其求佐上軍，趙孟不從而用駢，穿意必然懷恨。今趙孟用駢之謀，穿必不服，故自以私屬從行，其意欲奪臾駢之功也。若使輕兵挑其上軍，即臾駢不出，趙穿必恃勇來追，因之以求一戰，不亦可乎？」秦康公從其謀，乃使白乙丙率車百乘，襲晉上軍挑戰。郤缺與臾駢俱堅持不動。趙穿聞秦兵掩至，即率私屬百乘出迎。白乙丙回車便走，車行甚速，趙穿追十餘里，不及而返。怪臾駢等不肯協力同追，乃召軍吏大罵曰：「裹糧披甲，本欲求戰，今敵來而不出擊，豈上軍皆婦人乎？」軍吏曰：「主帥自有破敵之謀，不在今日。」穿復大罵曰：「鼠輩有何深謀？直是畏死耳！別人怕秦，我趙穿偏不怕！我將獨奔秦軍，拚死一戰，以雪堅壁之恥。」遂驅車復進，呼號於眾曰：「有志氣者，都跟我來！」三軍莫應。惟有下軍副將胥甲嘆曰：「此人真正好漢，吾當助之。」正欲出軍。卻說上軍元帥郤缺，急使人以趙穿之事報之趙盾。盾大驚曰：「狂夫獨出，必為秦擒，不可不救也。」乃傳令三軍，一時並出，與秦交戰。<br>　　再說趙穿馳入秦壁，白乙丙接住交鋒，約戰三十餘合，彼此互有殺傷。西乞術方欲夾攻，見對面大軍齊至，兩下不敢混戰，各鳴金收軍。趙穿回至本陣，問於趙盾曰：「我欲獨破秦軍，為諸將雪恥，何以鳴金之驟也？」盾曰：「秦大國，未可輕敵，當以計破之。」穿曰：「用計用計，吃了一肚子好氣！」言猶未畢，報：「秦國有人來下戰書。」趙盾使臾駢接之。使者將書呈上，臾駢轉呈於趙盾。盾啟而觀之，書曰：「兩國戰士，皆未有缺，請以來日決一勝負！」盾曰：「謹如命。」使者去後，臾駢謂趙盾曰：「秦使者口雖請戰，然其目徬徨四顧，似有不寧之狀，殆懼我也，夜必遁矣。請伏兵於河口，乘其將濟而擊之，必大獲全勝。」趙盾曰：「此計甚妙！」正欲發令埋伏，胥甲聞其謀，告於趙穿。穿遂與胥甲同至軍門，大呼曰：「眾軍士聽吾一言：我晉國兵強將廣，豈在西秦之下？秦來約戰，已許之矣；又欲伏兵河口，為掩襲之計，是豈大丈夫所為耶？」趙盾聞之，召謂曰：「我原無此意，勿得撓亂軍心也！」秦諜者探得趙穿和胥甲軍門之語，乃連夜遁走，復侵入瑕邑，出桃林塞而歸。趙盾亦班師，回國治洩漏軍情之罪，以趙穿為君婿，且是從弟，特免其議；專委罪於胥甲，削其官爵，逐去衛國安置。又曰：「臼季之功，不可斬也！」仍用胥甲之子胥克為下軍佐。髯仙有詩議趙盾之不公。詩云：<br>　　　　同呼軍門罪不殊，獨將胥甲正刑書。相君庇族非無意，請把桃園問董狐。<br>　　周頃王五年，趙盾懼秦師復至，使大夫詹嘉居瑕邑，以守桃林之塞。臾駢進曰：「河曲之戰，為秦畫策者土會也。此人在秦，吾輩豈能高枕而臥耶？」趙盾以為然，乃於諸浮之別館，大集六卿而議之。（那六卿：趙盾、郤缺、欒盾、荀林父、臾駢、胥克。）是日六卿畢至，趙盾開言曰：「今狐射姑在狄，士會在秦，二人謀害晉國，當何策以待之？」荀林父曰：「請召射姑而復之。射姑雖堪境外之事，且子犯舊勳，宜延其賞。」郤缺曰「不然。射姑雖係宿勳，然有擅殺大臣之罪。若復之，何以儆將來乎？不如召士會。（士會順柔而多智，且奔秦非其罪也。狄遠而秦逼，欲除秦害，先去其助，言召士會者是。）」趙盾曰：「秦方寵任土會，請之必不從，何計而可復之？」臾駢曰：「駢所善一人，乃先臣畢萬之孫，名壽餘，即魏犨之從子也。見今食邑於魏，雖在國中帶名世爵，未有職任。此人頗能權變，要招來士會，只在此人身上。」乃附趙盾之耳曰：「如此恁般……何如？」盾大喜曰：「煩吾子為我致之。」六卿既散，臾駢即夕往叩壽餘之門，壽餘相迎坐定。臾駢請至密室，以招士會之策，告於壽餘，壽餘應允。臾駢回復了趙盾。<br>　　次早，趙盾奏知靈公，言：「秦人屢次侵晉，宜令河東諸邑宰，各各團練甲伍，結寨於黃河岸口，輪番戍守。並責成食采之人，往督其事，倘有失利，即行削奪，庶肯用心防範。」靈公准奏。趙盾又曰：「魏大邑也。魏倡之，諸邑無敢不從矣。」乃以靈公之命召魏壽餘，使督責有司，團兵出戌。壽餘奏曰：「臣蒙主上錄先世之功，衣食大縣，從未知軍旅之事。況河上綿延百餘里，處處可濟，暴露軍士，守之無益。」趙盾怒曰：「小臣何敢撓吾大計？限汝三日內，取軍籍呈報！再若抗違，當正軍法！」壽餘嘆息而出，回家悶悶不悅。妻子叩問其故，壽餘曰：「趙盾無道，欲我督戍河口，何日了期？汝可收拾家資，隨我往秦國，從士會去可也。」吩咐家人整備車馬。是夜索酒痛飲，以進饌不潔，鞭膳夫百餘，猶恨恨不絕，言欲殺之。膳夫奔趙府，首告壽餘欲叛晉奔秦之事，趙盾使韓厥帥兵往捕之。厥放走壽餘，只擒獲其妻子，下於獄中。壽餘連夜遁往秦國，見秦康公，告訴趙盾如此恁般，強橫無道。「妻子陷獄，某孤身走脫，特來投降。」康公問士會：「真否？」士會曰：「晉人多詐，不可信也。若壽餘果真降，當以何物獻功？」壽餘於袖中出一文書，乃是魏邑土地人民之數，獻於康公曰：「明公能收壽餘，願以食邑奉獻。」康公又問士會：「魏可取否？」壽餘以目盼士會，且躡其足。士會雖奔在秦，然心亦思晉，見壽餘如此光景，陰會其意，乃對曰：「秦棄河東五城，為姻好也。今兩國治兵相攻，數年不息，攻城取邑，惟力是視。河東諸城，無大於魏者，若得魏而據之，以漸收河東之地，亦是長策。只恐魏有司懼晉之討，不肯來歸耳！」壽餘曰：「魏有司雖晉臣，實魏氏之私也。若明公率一軍屯於河西，遙為聲援，臣力能致之。」秦康公顧士會曰：「卿熟知晉事，須同寡人一行。」乃拜西乞術為將，士會副之，親率大軍前進。既至河口，安營了畢，前哨報：「河東有一枝軍屯劄，不知何意？」壽餘曰：「此必魏人聞有秦兵，故為備耳。彼未知臣之在秦也。誠得一東方之人，熟知晉事者，與臣先往，諭以禍福，不愁魏有司不從。」康公命士會同往，士會頓首辭曰：「晉人虎狼之性，暴不可測。倘臣往諭而從，是國家之福也。萬一不從，拘執臣身，君復以臣不堪事之故，加罪於臣之妻孥，無益於君，而臣之身家，枉被其殃，九泉之下，可追悔乎？」康公不知士會為詐，乃曰：「卿宜盡心前往。若得魏地，重加封賞。倘被晉人拘留，寡人當送還家口，以表相與之情。」與士會指黃河為誓。秦大夫繞朝諫曰：「士會，晉之謀臣，此去如巨魚縱壑，必不來矣。君奈何輕信壽餘之言，而以謀臣資敵乎？」康公曰：「此事寡人能任之，卿其勿疑。」士會同壽餘辭康公而行。繞朝慌忙駕車追送，以皮鞭贈士會曰：「子莫欺秦國無智士也，但主公不聽吾言耳。子持此鞭馬速回，遲則有禍。」士會拜謝，遂馳車急走。史臣有詩云：<br>　　　　策馬揮衣古道前，殷勤贈友有長鞭；休言秦國無名士，爭奈康公不納言。<br>士會等渡河而東。未知如何歸晉，再看下回分解。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=47.htm>上一篇</a> &nbsp;&nbsp;&nbsp;&nbsp; <a href=49.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>