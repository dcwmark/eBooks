<html>
<head>
<title>開放文學--東周列國志--第六十二回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=61.htm>上一篇</a> &nbsp;&nbsp;&nbsp;&nbsp; <a href=63.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第六十二回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>諸侯同心圍齊國　晉臣合計逐欒盈</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　話說尹公佗不信庚公之言，復身來追衛侯，馳二十餘里，方纔趕著。公孫丁問其來意，尹公佗曰：「吾師庚公，與汝有師弟之恩。我乃庚公弟子，未嘗受業，於子如路人耳。豈可&#29413;私情於路人，而廢公義於君父乎？」公孫丁曰：「汝曾學藝於庚公，可想庚公之藝從何而來？為人豈可忘本！快快回轉，免傷和氣。」尹公佗不聽，將弓拽滿，望公孫丁便射。公孫丁不慌不忙，將轡授與獻公，候箭到時，用手一綽，輕輕接住。就將來箭搭上弓弦，回射尹公佗。尹公佗急躲避時，撲的一聲，箭已貫其左臂。尹公佗負痛，棄弓而走。公孫丁再復一箭，結果了尹公性命。嚇得隨行軍士，棄車逃竄。獻公曰：「若非吾子神箭，寡人一命休矣。」公孫丁仍復執轡奔馳。又十餘里，只見後面車聲震動，飛也似趕來。獻公曰：「再有追兵，何以自脫？」正在慌急之際，後車看看相近，視之，乃同母之弟公子鱄冒死趕來從駕。獻公方纔放心，遂做一路奔至齊國。齊靈公館之於萊城。宋儒有詩謂獻公不敬大臣，自取奔亡。詩曰：<br>　　　　尊如天地赫如神，何事人臣敢逐君？自是君綱先缺陷，上梁不正下梁蹲。<br>　　孫林父既逐獻公，遂與寧殖合謀迎公子剽為君，是為殤公。使人告難於晉。晉悼公問於中行偃曰：「衛人出一君復立一君，非正也。當何以處之？」偃對曰：「衛衎無道，諸侯莫不聞，今臣民自願立剽，我勿與知可也。」悼公從之。齊靈公聞晉侯不討孫寧逐君之罪，乃嘆曰：「晉侯之志惰矣！我不乘此時圖伯，更待何時？」乃帥師伐魯北鄙，圍郕，大掠而還。時周靈王之十四年也。<br>　　原來齊靈公初娶魯女顏姬為夫人，無子，其騰鬷姬，生子曰光，靈公先立為太子。又有嬖妾戎子，亦無子，其娣仲子生子曰牙，戎子抱牙以為己子，他姬生公子杵臼，無寵，戎子恃愛，要得立牙為太子，靈公許之。仲子諫曰：「光之立也久矣，又數會諸侯，今無故而廢之，國人不服，後必有悔！」靈公曰：「廢立在我，誰敢不服？」遂使太子光率兵守即墨。光去後，即傳旨廢之。更立牙為太子，使上卿高厚為太傅，寺人夙沙衛強而有智，以為少傅。魯襄公聞齊太子光之廢，遣使來請其罪。靈公不能答。反慮魯國將來助光爭國，所以與魯為仇，首先加兵，欲以兵威脅魯，然後殺光。此乃靈公無道之極也！魯使人告急於晉，因悼公抱病，不能救魯。<br>　　是冬，晉悼公薨，群臣奉世子彪即位，是為平公。魯又使叔孫豹弔賀，且告齊患。荀偃曰：「俟來春當會諸侯，若齊不赴會，討之未晚。」周靈王十五年，晉平公元年，大合諸侯於溴梁。齊靈公不至，使大夫高厚代。荀偃大怒，欲執高厚，高厚逃歸。復興師伐魯北鄙，圍防，殺守臣臧堅。叔孫豹再至晉國求救。平公乃命大將中行偃合諸侯之兵，大舉伐齊。中行偃點軍方回，是夜得一夢，夢見黃衣使者，執一卷文書，來拘偃對證。偃隨之行，至一大殿宇，上有王者冕旒端坐。使者命偃跪於丹墀之下。覷同跪者，乃是晉厲公、欒書、程滑、胥童、長魚矯、三郤一班人眾。偃心下暗暗驚異。聞胥童等與三郤爭辯良久，不甚分明。須臾獄卒引去，止留厲公、欒書、中行偃、程滑四人。厲公訴被弒始末。欒書辯曰：「下手者，程滑也。」程滑曰：「主謀皆出書偃，滑不過奉命而已，安得獨歸罪於我？」殿上王者降旨曰：「此時欒書執政，宜坐首惡，五年之內，子孫絕滅。」厲公忿然曰：「此事亦由逆偃助力，安得無罪？」即起身抽戈擊偃之首。夢中覺首墜於前，偃以手捧其首，跪而戴之，走出殿門，遇梗陽巫者靈皋，皋謂曰：「子首何歪也？」代為正之。覺痛極而醒，深以為異。次日入朝，果遇見靈皋於途，乃命之登車，將夜來所夢，細述一遍。靈皋曰：「冤家已至，不死何為？」偃問曰：「今欲有事東方，猶可及乎？」皋對曰：「東方惡氣太重，伐之必克，主雖死，猶可及也。」偃曰：「能克齊，雖死可矣！」乃帥師濟河，會諸侯於魯濟之地。晉、宋、魯、衛、鄭、曹、莒、邾、滕、薛、<img src=DRU.BMP align=absmiddle border=0>、小邾共十二路車馬，一同往齊國進發。齊靈公使上卿高厚輔太子牙守國，自帥崔杼、慶封、析歸父、殖綽、郭最、寺人夙沙衛等，引著大軍，屯於平陰之城。城南有防，防有門，使析歸父於防門之外，深掘壕塹，橫廣一里，選精兵把守，以遏敵師。寺人夙沙衛進曰：「十二國人心不一，乘其初至，當出奇擊之。敗其一軍，則餘軍俱喪氣矣。如不欲戰，莫如擇險要而守之，區區防門之塹，未可恃也。」齊靈公曰：「有此深塹，彼軍安能飛渡耶？」<br>　　卻說中行偃聞齊師掘塹而守，笑曰：「齊畏我矣！必不能戰，當以計破之。」乃傳令使魯衛之兵，自須句取路，使邾莒之兵，自城陽取路，俱由瑯琊而入。我等大兵，從平陰攻進，約定在臨淄城下相會。四國領計去了。使司馬張君臣，凡山澤險要之處，俱虛張旗幟，布滿山谷，又束草為人，蒙以衣甲，立於空車之上，將斷木縛於車轅，車行木動，揚塵蔽天，力士挽大旆引車，往來於山谷之間，以為疑兵。荀偃士<img src=LIO.BMP align=absmiddle border=0>率宋鄭之兵居中，趙武韓起率上軍，同滕薛之兵在右，魏絳欒盈率下軍，同曹、<img src=DRU.BMP align=absmiddle border=0>、小邾之兵在左，分作三路，命車中各載木石，步卒每人攜土一囊。行至防門，三路砲聲相應，各將車中木石，拋於塹中，加以土囊數萬，把壕塹頃刻填平，大刀闊斧，殺將進去。齊兵不能當抵，殺傷大半。析歸父幾為晉兵所獲，僅以身免。逃入平陰城中，告訴靈公，言：「晉兵三路填塹而進，勢大難敵。」靈公始有懼色，乃登巫山以望敵軍。見到處山澤險要之地，都有旗幟飄揚，車馬馳驟，大驚曰：「諸侯之師，何其眾也！且暫避之。」問諸將：「誰人敢為後殿？」夙沙衛曰：「小臣願引一軍斷後，力保主公無虞。」靈公大喜。忽有二將並出奏曰：「堂堂齊國，豈無一勇力之士？而使寺人殿其師，豈不為諸侯笑乎？臣二人情願讓夙沙衛先行。」二將者，乃殖綽郭最也，俱有萬夫不當之勇。靈公曰：「將軍為殿，寡人無後顧之憂矣。」夙沙衛見齊侯不用，羞&#24921;滿面而退，只得隨齊侯先走。約行二十餘里，至石門山，乃是險隘去處，兩邊俱是大石，只中間一條路徑。夙沙衛懷恨綽最二人，欲敗其功，候齊軍過盡，將隨行馬三十餘匹，殺之以塞其路，又將大車數乘，聯絡如城，橫截山口。<br>　　再說綽最二將，領兵斷後，緩緩而退。將及石門隘口，見死馬縱橫，又有大車攔截，不便馳驅，乃相顧曰：「此必夙沙衛銜恨於心，故意為此。」急教軍士搬運死馬，疏通路徑。因前有車阻，逐一匹要退後抬出，撇於空處，不知費了多少工夫。軍士雖多，其奈路隘，有力無用。背後塵頭起處，晉驍將州綽一軍早到。殖綽方欲迴車迎敵。州綽一箭飛來，恰射中殖綽的左肩。郭最彎弓來救，殖綽搖手止之。州綽見殖綽如此光景，亦不動手。殖綽不慌不忙，拔箭而問曰：「來將何人？能射殖綽之肩，也算好漢了！願通姓名。」對曰：「吾乃晉國名將州綽也。」殖綽曰：「小將非別，齊國名將殖綽的便是。將軍豈不聞人語云：『莫相謔，怕二綽？』我與將軍以勇力齊名，好漢惜好漢，何忍自相戕賊乎？」州綽曰：「汝言雖當，但各為其主，不得不然。將軍若肯束身歸順，小將力保將軍不死。」殖綽曰：「得無相欺否？」州綽曰：「將軍如不見信，請為立誓！若不能保全將軍之命，願與俱死。」殖綽曰：「郭最性命，今亦交付將軍。」言罷，二人雙雙就縛。隨行士卒，盡皆投降。史臣有詩云：<br>　　　　綽最赳赳二虎臣，相逢狹路志難伸。覆軍擒將因私怨，辱國依然是寺人。<br>　　州綽將綽最二將解至中軍獻功，且稱其驍勇可用。中行偃命暫因於中軍，候班師定奪。大軍從平陰進發，所過城郭，並不攻掠，逕抵臨淄外郭之下。魯、衛、邾、莒兵俱到。范鞅先攻雍門。雍門多蘆荻，以火焚之。州綽焚申池之竹木。各軍一齊俱火攻，將四郭盡行焚毀。直逼臨淄城下，四面圍住，喊聲震地，矢及城樓。城中百姓慌亂。靈公十分恐懼，暗令左右駕車，欲開東門出走。高厚知之，疾忙上前，抽佩劍斷其轡索，涕泣而諫曰：「諸軍雖銳，然深入豈無後虞？不久將歸矣。主公一去，都城不可守也。願更留十日，如力竭勢虧，走猶未晚。」靈公乃止。高厚督率軍民，協力固守。<br>　　卻說各兵圍齊，至第六日，忽有鄭國飛報來到，乃是大夫公孫舍之與公孫夏連名緘封，內中有機密至緊之事。鄭簡公發而視之，略云：<br>　　　　臣舍之，臣夏，奉命與子孔守國。不意子孔有謀叛之心，私自送款於楚，欲招引楚兵伐鄭，己為內應。今楚兵已次魚陵，旦夕將至。事在危急，幸星夜返旆，以救社稷！<br>鄭簡公大懼，即持書至晉軍中，送與晉平公看了。平公召中行偃議之。偃對曰：「我兵不攻不戰，竟走臨淄，指望乘此銳氣，一鼓而下。今齊守未虧，鄭國又有楚警，若鄭國有失，咎在於晉，不如且歸，為救鄭之計。此番雖不曾破齊，料齊侯已喪膽，不敢復侵犯魯國矣。」平公是其言，乃解圍而去。鄭簡公辭晉先歸。<br>　　諸侯行至祝阿，平公以楚師為憂，與諸侯飲酒，不樂。師曠曰：「臣請以聲卜之。」乃吹律歌《南風》，又歌《北風》。《北風》和平可聽，《南風》聲不揚，且多肅殺之聲。曠奏曰：「《南風》不競，其聲近死，不惟無功，且將自禍。不出三日，當有好音至矣。」師曠字子野，乃晉國第一聰明之士。從幼好音樂，苦其不專，乃嘆曰：「技之不精，由於多心；心之不一，由於多視。」乃以艾葉薰瞎其目，專意音樂。遂能察氣候之盈虛，明陰陽之消長，天時人事，審驗無差，風角鳥鳴，吉凶如見。為晉太師掌樂之官，平時為晉侯所深信，故行軍必以相隨。至是聞其言，乃駐軍以待之，使人前途遠探。未三日，探者同鄭大夫公孫蠆來回報，言：「楚師已去。」晉平公訝問其詳，公孫蠆對曰：「楚自子庚代子囊為令尹，欲報先世之仇，謀伐鄭國。公子嘉陰與楚通，許楚兵到日，詐稱迎敵，以兵出城相會。賴公孫舍之公孫夏二人，預知子嘉之謀，斂甲守城，嚴譏出入。子嘉不敢出會楚師。子庚涉潁水，不見內應消息，乃屯兵於魚齒山下。值大雨雪，數日不止，營中水深尺餘，軍人皆擇高阜處躲雨，寒甚，死者過半，士卒怨詈，子庚只得班師而回矣。寡君討子嘉之罪，已行誅戮，恐煩軍師，特遣下臣蠆連夜奔告。」平公大喜曰：「子野真聖於音者矣！」乃將楚伐鄭無功，遍告諸侯，各回本國。史臣有詩讚師曠云：<br>　　　　歌罷《南風》又《北風》，便知兩國吉和凶；音當精處通天地，師曠從來是瞽宗。<br>時周靈王十七年，冬十二月事也。比及晉師濟河，已在十八年之春矣。<br>　　中行偃行至中途，忽然頭上生一瘍疽，痛不可忍，乃逗遛於著雍之地。延至二月，其瘍潰爛，目睛俱脫而死。墜首之夢，與梗陽巫者之言，至是俱驗矣。殖綽郭最乘偃之變，破械而出，逃回齊國去了。范<img src=LIO.BMP align=absmiddle border=0>同偃之子吳，迎喪以歸。晉侯使吳嗣為大夫，以范<img src=LIO.BMP align=absmiddle border=0>為中軍元帥，以吳為副將，仍以荀為氏，稱荀吳。<br>　　是年夏五月，齊靈公有疾，大夫崔杼與慶封商議，使人用溫車，迎故太子光於即墨。慶封帥家甲，夜叩太傅高厚之門，高厚出迎，執而殺之。太子光同崔杼入宮，光殺戎子，又殺公子牙。靈公聞變大驚，嘔血數升，登時氣絕。光即位，是為莊公。寺人夙沙衛率其家屬奔高唐，齊莊公使慶封帥師追之，夙沙衛據高唐以叛。齊莊公親引大軍圍而攻之，月餘不下。高唐人工僂，有勇力，沙衛用之以守東門。工僂知沙衛不能成事，乃於城上射下羽書，書中約夜半於東北角伺候大軍登城。莊公猶未准信。殖綽郭最請曰：「彼既相約，必有內應。小將二人願往，當生擒奄狗，以雪石門山阻隘之恨！」莊公曰：「汝小心前往，寡人自來接應。」綽最引軍至東北角，候至夜半，城上忽放長繩下來，約有數處。綽最各附繩而上，軍士陸續登城。工僂引著殖綽，竟來拿夙沙衛。郭最便去砍開城門，放齊兵入城。城中大亂，互相殺傷，約有一個更次方定。齊莊公入城，工僂同殖綽綁縛夙沙衛解到。莊公大罵：「奄狗！寡人何負於汝，汝卻輔少奪長？今公子牙何在！汝既為少傅，何不相輔於地下？」夙沙衛垂首無言。莊公命牽出斬之，以其肉為醢，遍賜從行諸臣。即用工僂守高唐，班師而退。<br>　　時晉上卿范<img src=LIO.BMP align=absmiddle border=0>，以前番圍齊，未獲取成，乃請於平公，復率大軍侵齊。纔濟黃河，聞齊靈公凶信，乃曰：「齊新有喪，伐之不仁！」即時班師。早有人報知齊國。大夫晏嬰進曰：「晉不伐我喪，施仁於我，我背之不義，不如請成，免兩國干戈之苦。」那晏嬰字平仲，身不滿五尺，乃是齊國第一賢智之士。莊公亦以國家粗定，恐晉師復至，乃從嬰之言，使人如晉謝罪，請盟。晉平公大合諸侯於澶淵，范<img src=LIO.BMP align=absmiddle border=0>為相，與齊莊公歃血為盟，結好而散。自此年餘無事。<br>　　卻說下軍副將欒盈，乃欒黶之子。黶乃范<img src=LIO.BMP align=absmiddle border=0>之婿，<img src=LIO.BMP align=absmiddle border=0>女嫁黶，謂之欒祁。欒氏自欒賓、欒成、欒枝、欒盾、欒書、欒黶，至於欒盈，頂針七代卿相，貴盛無比。晉朝文武，半出其門，半屬姻黨。魏氏有魏舒，智氏有智起，中行氏有中行喜，羊舌氏有叔虎，籍氏有籍偃，箕氏有箕遺，皆與欒盈聲勢相倚，結為死黨。更兼盈自少謙恭下士，散財結客，故死士多歸之。如州綽、邢蒯、黃淵、箕遺，都是他部下驍將。更有力士督戎，力舉千鈞，手握二戟，刺無不中，是他隨身心腹，寸步不離的。又有家臣辛俞州賓等，奔走效勞者不計其數。<br>　　欒黶死時，其夫人欒祁，纔及四旬，不能守寡。因州賓屢次入府稟事，欒祁在屏後窺之，見其少俊，遂密遣侍兒道意，因與私通。欒祁盡將室中器幣，贈與州賓。盈從晉侯伐齊，州賓公然宿於府中，不復避忌。盈歸，聞知其事，尚礙母親面皮，乃把他事，鞭治內外守門之吏，嚴稽家臣出入。欒祁一來老羞變怒，二則淫心難絕，三則恐其子害了州賓性命。因父范<img src=LIO.BMP align=absmiddle border=0>生辰，以拜壽為名，來至范府，乘間訴其父曰：「盈將為亂，奈何？」范<img src=LIO.BMP align=absmiddle border=0>詢其詳，欒祁曰：「盈嘗言『鞅殺吾兄，吾父逐之，復縱之歸國，不誅已幸，反加寵位。今父子專國，范氏日盛，欒氏將衰，吾寧死，與范氏誓不兩立！』日夜與智起羊舌虎等，聚謀密室，欲盡去諸大夫，而立其私黨。恐我洩其消息，嚴敕守門之吏，不許與外家相通。今日勉強來此，異日恐不得相見！吾以父子恩深，不敢不言。」時范鞅在旁，助之曰：「兒亦聞之，今果然矣。彼黨羽至盛，不可不防也。」一子一女，聲口相同，不由范<img src=LIO.BMP align=absmiddle border=0>不信。乃密奏於平公，請逐欒氏。<br>　　平公私問於大夫陽畢。陽畢素惡欒黶而睦於范氏，乃對曰：「欒書實殺厲公；黶世其凶德，以及於盈，百姓暱於欒氏久矣。若除欒氏，以明弒逆之罪，而立君之威，此國家數世之福也。」平公曰：「欒書援立先君，盈罪未著，除之無名，奈何？」陽畢對曰：「書之援立先君，以掩罪也。先君忘國仇而&#29413;私德，君又縱之，滋害將大。若以盈惡未著，宜翦除其黨，赦盈而遣之。彼若求逞，誅之有名；若逃死於他方，亦君之惠也。」平公以為然，召范<img src=LIO.BMP align=absmiddle border=0>入宮，共議其事。范<img src=LIO.BMP align=absmiddle border=0>曰：「盈未去而翦其黨，是速之為亂也。君不如使盈往築著邑之城，盈去，其黨無主，乃可圖矣。」平公曰：「善。」乃遣欒盈往城著邑。盈臨行，其黨箕遺諫曰：「欒氏多怨，主所知也。趙氏以下宮之難怨欒氏，中行氏以伐秦之役怨欒氏，范氏以范鞅之逐怨欒氏，智朔殀死，智盈尚少，而聽於中行，程鄭嬖於公，欒氏之勢孤矣。城著非國之急事，何必使子？子盍辭之，以觀君意之若何，而為之備。」欒盈曰：「君命，不可辭也。盈如有罪，其敢逃死？如其無罪，國人將憐我，孰能害之？」乃命督戎為御，出了絳州，望著邑而去。<br>盈去三日，平公御朝，謂諸大夫曰：「欒書昔有弒逆之罪，未正刑誅。今其子孫在朝，寡人恥之！將若之何？」諸大夫同聲應曰：「宜逐之。」乃宣布欒書罪狀，懸於國門，遣大夫陽畢，將兵往逐欒盈。其宗族在國中者，盡行逐出，收其欒邑。欒樂欒魴率其宗人，同州綽邢蒯，俱出了絳城，竟往奔欒盈去了。叔虎拉了箕遺黃淵隨後出城，城門已閉，傳聞將搜治欒氏之黨，乃商議各聚家丁，欲乘夜為亂，斬東門而出。趙氏有門客章鏗，居與叔虎家相鄰，聞其謀，報知趙武。趙武轉報范<img src=LIO.BMP align=absmiddle border=0>。<img src=LIO.BMP align=absmiddle border=0>使其子范鞅，率甲士三百，圍叔虎之第。不知後事如何，且看下回分解。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=61.htm>上一篇</a> &nbsp;&nbsp;&nbsp;&nbsp; <a href=63.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>