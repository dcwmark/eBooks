<html>
<head>
<title>開放文學--東周列國志--第二十八回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=27.htm>上一篇</a> &nbsp;&nbsp;&nbsp;&nbsp; <a href=29.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第二十八回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>里克兩弒孤主　穆公一平晉亂</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　話說荀息擁立公子奚齊，百官都至喪次哭臨，惟狐突托言病篤不至。里克私謂丕鄭父曰：「孺子遂立矣，其若亡公子何？」丕鄭父曰：「此事全在荀叔，姑與探之。」二人登車，同往荀息府中。息延入，里克告曰：「主上晏駕，重耳夷吾俱在外，叔為國大臣，乃不迎長公子嗣位，而立嬖人之子，何以服人？且三公子之黨，怨奚齊子母入於骨髓，只礙主上耳。今聞大變，必有異謀。秦翟輔之於外，國人應之於內，子何策以禦之？」荀息曰：「我受先君遺託，而傅奚齊，則奚齊乃我君矣。此外不知更有他人！萬一力不從心，惟有一死，以謝先君而已。」丕鄭父曰：「死無益也，何不改圖？」荀息曰：「我既以忠信許先君矣，雖無益，敢食言乎？」二人再三勸諭，荀息心如鐵石，終不改言；乃相辭而去。里克謂鄭父曰：「我以叔有同僚之誼，故明告以利害。彼堅執不聽，奈何？」鄭父曰：「彼為奚齊，我為重耳，各成其志，有何不可。」<br>　　於是二人密約，使心腹力士，變服雜於侍衛服役之中，乘奚齊在喪次，就刺殺於苫塊之側。時優施在旁，挺劍來救，亦被殺。一時幕間大亂。荀息哭臨方退，聞變大驚。疾忙趨入，撫屍大慟曰：「我受遺命託孤，不能保護太子，我之罪也！」便欲觸柱而死。驪姬急使人止之曰：「君柩在殯，大夫獨不念乎？且奚齊雖死，尚有卓子在，可輔也。」荀息乃誅守幕者數十人，即日與百官會議，更扶卓子為君，時年纔九歲。里克丕鄭父佯為不知，獨不與議。梁五曰：「孺子之死，實里丕二人為先太子報仇也，今不與公議，其跡昭然。請以兵討之！」荀息曰：「二人者，晉之老臣，根深黨固，七輿大夫，半出其門，討而不勝，大事去矣。不如姑隱之，以安其心而緩其謀。俟喪事既畢，改元正位，外結鄰國，內散其黨，然後乃可圖矣。」梁五退謂東關五曰：「荀卿忠而少謀，作事迂緩，不可恃也。里丕雖同志，而克為先太子之冤，銜怨獨深。若除克，則丕氏之心惰矣。」東關五曰：「何策除之？」梁五曰：「今喪事在邇，誠伏甲東門，視其送葬，突起攻之，此一夫之力也。」東關五曰：「善。我有客屠岸夷者，能負三千鈞絕地而馳。若啖以爵祿，此人可使也。」乃召屠岸夷而語之。夷素與大夫騅遄相厚，密以其謀告於騅遄，問：「此事可行否？」遄曰：「故太子之冤，舉國莫不痛之，皆因驪姬母子之故。今里丕二大夫，欲殲驪姬之黨，迎立公子重耳為君，此義舉也。汝若輔佞仇忠，幹此不義之事，我等必不容汝。徒受萬代罵名，不可，不可！」夷曰：「我儕小人不知也，今辭之何如？」騅遄曰：「辭之，則必復遣他人矣。子不如佯諾，而反戈以誅逆黨，我以迎立之功與子。子不失富貴，而且有令名，與為不義殺身，孰得？」屠岸夷曰：「大夫之教是也。」騅遄曰：「得無變否？」夷曰：「大夫見疑，則請盟！」乃割雞而為盟。夷去。遄即與丕鄭父言之，鄭父亦言於里克，各整頓家甲，約定送葬日齊發。<br>　　至期，里克稱病不會葬。屠岸夷謂東關五曰：「諸大夫皆在葬，惟里克獨留，此天奪其命也。請授甲兵三百人，圍其宮而殲之。」東關五大悅，與甲士三百，偽圍里克之家。里克故意使人如墓告變。荀息驚問其故，東關五曰：「聞里克將乘隙為亂，五等輒使家客，以兵守之。成則大夫之功，不成不相累也。」荀息心如芒刺，草草畢葬，即使「二五」勒兵助攻，自己奉卓子坐於朝堂，以俟好音。東關五之兵先至東市。屠岸夷來見，托言稟事，猝以臂拉其頸，頸折墜，軍中大亂。屠岸夷大呼曰：「公子重耳，引秦翟之兵，已在城外。我奉里大夫之命，為故太子申生伸冤，誅姦佞之黨，迎立重耳為君。汝等願從者皆來，不願者自去。」軍士聞重耳為君，無不踴躍願從者。梁五聞東關五被殺，急趨朝堂，欲同荀息奉卓子出奔。卻被屠岸夷追及，里克、丕鄭父、騅遄各率家甲，一時亦到。梁五料不能脫，拔劍自刎，不斷，被屠岸夷只手擒來，里克趁勢揮刀，劈為兩段。時左行大夫共華，亦統家甲來助，一齊殺入朝門。里克仗劍先行，眾人隨之，左右皆驚散。荀息面不改色，左手抱卓子，右手舉袖掩之。卓子懼而啼。荀息謂里克曰：「孺子何罪？寧殺我，乞留此先君一塊肉！」里克曰：「申生安在？亦先君一塊肉也！」顧屠岸夷曰：「還不下手！」屠岸夷就荀息手中奪來，擲之於階。但聞趷蹋一聲，化為肉餅。荀息大怒，挺佩劍來鬥里克，亦被屠岸夷斬之。遂殺入宮中。驪姬先奔賈君之宮，賈君閉門不納。走入後園，從橋上投水中而死，里克命戮其屍。驪姬之娣，雖生卓子，無寵無權，恕不殺，錮之別室。盡滅「二五」及優施之族。髯仙有詩嘆驪姬云：<br>　　　　譖殺申生意若何？要將稚子掌山河。一朝母子遭駢戮，笑殺當年《暇豫》歌。<br>又有詩嘆荀息從君之亂命，而立庶孽，雖死不足道也！詩云：<br>　　　　昏君亂命豈宜從？猶說硜硜效死忠。璧馬智謀何處去？君臣束手一場空。<br>　　里克大集百官於朝堂，議曰：「今庶孽已除，公子中惟重耳最長且賢，當立。諸大夫同心者，請書名於簡！」丕鄭父曰：「此事非狐老大夫不可。」里克即使人以車迎之。狐突辭曰：「老夫二子從亡，若與迎，是同弒也。突老矣，惟諸大夫之命是聽！」里克遂執筆先書己名，次丕鄭父，以下共華、賈華、騅遄等共三十餘人。後至者俱不及書。以上士之銜假屠岸夷，使之奉表往翟，奉迎公子重耳。重耳見表上無狐突名，疑之。魏犨曰：「迎而不往，欲長為客乎？」重耳曰：「非爾所知也。群公子尚多，何必我？且二孺子新誅，其黨未盡，入而求出，何可得也？天若祚我，豈患無國？」狐偃亦以乘喪因亂，皆非美名，勸公子勿行。乃謝使者曰：「重耳得罪於父，逃死四方。生既不得展問安侍膳之誠，死又不得盡視含哭位之禮，何敢乘亂而貪國。大夫其更立他子，重耳不敢違！」屠岸夷還報，里克欲遣使再往。大夫梁繇靡曰：「公子孰非君者，盍迎夷吾乎？」里克曰：「夷吾貪而忍。貪則無信，忍則無親。不如重耳。」梁繇靡曰：「不猶愈於群公子乎？」眾人俱唯唯。里克不得已，乃使屠岸夷輔梁繇靡迎夷吾於梁。<br>　　且說公子夷吾在梁，梁伯以女妻之，生一子，名曰圉。夷吾安居於梁，日夜望國中有變，乘機求入。聞獻公已薨，即命呂飴甥襲屈城據之。荀息為國中多事，亦不暇問。及聞奚齊卓子被殺，諸大夫往迎重耳，呂飴甥以書報夷吾，夷吾與虢射郤芮商議，要來爭國。忽見梁繇靡等來迎，以手加額曰：「天奪國於重耳，以授我也！」不覺喜形於色。郤芮進曰：「重耳非惡得國者，其不行，必有疑也。君勿輕信。夫在內而外求君者，是皆有大欲焉。方今晉臣用事，里丕為首，君宜捐厚賂以啖之。雖然，猶有危。夫入虎穴者，必操利器。君欲入國，非借強國之力為助不可。鄰晉之國，惟秦最強，子盍遣使卑辭以求納於秦乎？秦許我，則國可入矣。」夷吾用其言，乃許里克以汾陽之田百萬，許丕鄭父以負葵之田七十萬，皆書契而緘之。先使屠岸夷還報，留梁繇靡使達手書於秦，並道晉國諸大夫奉迎之意。<br>　　秦穆公謂蹇叔曰：「晉亂待寡人而平，上帝先示夢矣。寡人聞重耳夷吾皆賢公子也。寡人將擇而納之，未知孰勝？」蹇叔曰：「重耳在翟，夷吾在梁，地皆密邇。君何不使人往弔，以觀二公子之為人？」穆公曰：「諾。」乃使公子縶先弔重耳，次弔夷吾。公子縶至翟，見公子重耳，以秦君之命稱弔。禮畢，重耳即退。縶使閽者傳語：「公子宜乘時圖入，寡君願以敝賦為前驅。」重耳以告趙衰。趙衰曰：「卻內之迎，而借外寵以求入，雖入不光矣！」重耳乃出見使者曰：「君惠弔亡臣重耳，辱以後命。亡人無寶，仁親為寶，父死之謂何，而敢有他志？」遂伏地大哭，稽顙而退，絕無一私語。公子縶見重耳不從，心知其賢，嘆息而去。遂弔夷吾於梁，禮畢，夷吾謂縶曰：「大夫以君命下弔亡人，亦何以教亡人乎？」縶亦以「乘時圖入」相勸。夷吾稽顙稱謝。入告郤芮曰：「秦人許納我矣！」郤芮曰：「秦人何私於我？亦將有取於我也！君必大割地以賂之。」夷吾曰：「大割地不損晉乎？」郤芮曰：「公子不返國，則梁山一匹夫耳，能有晉尺寸之土乎？他人之物，公子何惜焉？」夷吾復出見公子縶，握其手謂曰：「里克丕鄭皆許我矣，亡人皆有以酬之，且不敢薄也。苟假君之寵，入主社稷，惟是河外五城，所以便君之東遊者，東盡虢地，南及華山，內以解梁為界。願入之於君，以報君德於萬一。」出契於袖中，面有德色。公子縶方欲謙讓，夷吾又曰：「亡人另有黃金四十鎰，白玉之珩六雙，願納於公子之左右。乞公子好言於君，亡人不忘公子之賜。」公子縶乃皆受之。史臣有詩云：<br>　　　　重耳憂親為喪親，夷吾利國喜津津。但看受弔相懸處，成敗分明定兩人。<br>　　縶返命於穆公，備述兩公子相見之狀。穆公曰：「重耳之賢，過夷吾遠矣！必納重耳。」公子縶對曰：「君之納晉君也，憂晉乎？抑欲成名於天下乎？」穆公曰：「晉何與我事？寡人亦欲成名於天下耳。」公子縶曰：「君如憂晉，則為之擇賢君。第欲成名於天下，則不如置不賢者。均之有置君之名，而賢者出我上，不賢者出我下，二者孰利？」穆公曰：「子之言，開我肺腑。」乃使公孫枝出車三百乘，以納夷吾。秦穆公夫人，乃晉世子申生之娣，是為穆姬。幼育於獻公次妃賈君之宮，甚有賢德。聞公孫枝將納夷吾於晉，遂為手書以屬夷吾，言：「公子入為晉君，必厚視賈君。其群公子因亂出奔，皆無罪。聞葉茂者本榮，必盡納之，亦所以固我藩也。」夷吾恐失穆姬之意，隨以手書復之，一一如命。時齊桓公聞晉國有亂，欲合諸侯謀之，乃親至高梁之地。又聞秦師已出，周惠王亦遣大夫王子黨率師至晉，乃遣公孫隰朋會周秦之師，同納夷吾。呂飴甥亦自屈城來會。桓公遂回齊。里克丕鄭父請出國舅狐突做主，率群臣備法駕，迎夷吾於晉界。夷吾入絳都即位，是為惠公。即以本年為元年。（按晉惠公之元年，實周襄王之二年也。）國人素慕重耳之賢，欲得為君。及失重耳得夷吾，乃大失望。<br>　　惠公既即位，遂立子圉為世子。以狐突虢射為上大夫，呂飴甥郤芮俱為中大夫，屠岸夷為下大夫。其餘在國諸臣，一從其舊。使梁繇靡從王子黨如周，韓簡從隰朋如齊，各拜謝納國之恩。惟公孫枝以索取河西五城之地，尚留晉國。惠公有不舍之意，乃集群臣議之。虢射目視呂飴甥，飴甥進曰：「君所以賂秦者，為未入，則國非君之國也。今既入矣，國乃君之國矣，雖不畀秦，秦其奈君何？」里克曰：「君始得國，而失信於強鄰，不可。不如與之。」郤芮曰：「去五城是去半晉矣。秦雖極兵力，必不能取五城於我。且先君百戰經營，始有此地，不可棄也。」里克曰：「既知先君之地，何以許之？許而不與，不怒秦乎？且先君立國於曲沃，地不過蕞爾。惟自疆於政，故能兼並小國，以成其大。君能修政而善鄰，何患無五城哉？」郤芮大喝曰：「里克之言，非為秦也，為取汾陽之田百萬，恐君不與，故以秦為例耳！」丕鄭父以臂推里克，克遂不敢復言。惠公曰：「不與則失信，與之則自弱，畀一二城可乎？」呂飴甥曰：「畀一二城，未為全信也，而適以挑秦之爭。不如辭之。」惠公乃命呂飴甥作書辭秦。書略曰：<br>　　　　始夷吾以河西五城許君。今幸入守社稷，夷吾念君之賜，欲即踐言。大臣皆曰：「地者，先君之地。君出亡在外，何得擅許他人？」寡人爭之弗能得。惟君少緩其期，寡人不敢忘也。<br>惠公問：「誰人能為寡人謝秦者？」丕鄭父願往，惠公從之。<br>　　原來惠公求入國時，亦曾許丕鄭父負葵之田七十萬，惠公既不與秦城，安肯與里丕二人之田？鄭父口雖不言，心中怨恨，特地討此一差，欲訴於秦耳。鄭父隨公孫枝至於秦國，見了穆公，呈上國書。穆公覽畢，拍案大怒曰：「寡人固知夷吾不堪為君，今果被此賊所欺！」欲斬丕鄭父。公孫枝奏曰：「此非鄭父之罪也，望君恕之！」穆公餘怒未盡，問曰：「誰使夷吾負寡人者？寡人願得而手刃之！」丕鄭父曰：「君請屏左右，臣有所言。」穆公色稍和，命左右退於簾下，揖鄭父進而問之。鄭父對曰：「晉之諸大夫，無不感君之恩，願歸地者。惟呂飴甥郤芮二人從中阻撓。君若重幣聘問，而以好言召此二人，二人至，則殺之。君納重耳，臣與里克逐夷吾，為君內應，請得世世事君。何如？」穆公曰：「此計妙哉！固寡人之本心也！」於是遣大夫冷至隨丕鄭父行騁於晉，欲誘呂飴甥郤芮而殺之。不知呂郤性命何如，且看下回分解。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=27.htm>上一篇</a> &nbsp;&nbsp;&nbsp;&nbsp; <a href=29.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>