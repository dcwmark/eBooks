<html>
<head>
<title>開放文學--東周列國志--第九回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=8.htm>上一篇</a> &nbsp;&nbsp;&nbsp;&nbsp; <a href=10.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第九回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>齊侯送文姜婚魯　祝聃射周王中肩</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　話說齊僖公生有二女，皆絕色也。長女嫁於衛，即衛宣姜，另有表白在後。單說次女文姜，生得秋水為神，芙蓉如面，比花花解語，比玉玉生香，真乃絕世佳人，古今國色。兼且通今博古，出口成文，因此號為文姜。世子諸兒，原是個酒色之徒，與文姜雖為兄妹，各自一母。諸兒長於文姜只二歲，自小在宮中同行同坐，覷耍頑皮。及文姜漸已長成，出落得如花似玉。諸兒已通情竇，見文姜如此才貌，況且舉動輕薄，每有調戲之意。那文姜妖淫成性，又是個不顧禮義的人，語言戲謔，時及閭巷穢褻，全不避忌。諸兒生得長身偉幹，粉面朱唇，天生的美男子，與文姜倒是一對人品。可惜產於一家，分為兄妹，不得配合成雙。如今聚於一處，男女無別，遂至並肩攜手，無所不至。只因礙著左右宮人，單少得同衾貼肉了。也是齊侯夫婦溺愛子女，不預為防範，以致兒女成禽獸之行，後來諸兒身弒國危，禍皆由此。自鄭世子忽大敗戎師，齊僖公在文姜面前，誇獎他許多英雄，今與議婚，文姜不勝之喜。及聞世子忽堅辭不允，心中鬱悶，染成一疾，暮熱朝涼，精神恍惚，半坐半眠，寢食俱廢。有詩為證：<br>　　　　二八深閨不解羞，一樁情事鎖眉頭。鸞凰不入情絲網，野鳥家雞總是愁。<br>世子諸兒以候病為名，時時闖入閨中，挨坐&#29248;頭，遍體撫摩，指問疾苦。但耳目之際，僅不及亂。一日，齊僖公偶到文姜處看視，見諸兒在房，責之曰：「汝雖則兄妹，禮宜避嫌。今後但遣宮人致候，不必自到。」諸兒唯唯而出，自此相見遂稀。未幾，僖公為諸兒娶宋女。魯莒俱有媵，諸兒愛戀新婚，兄妹蹤跡益疏。文姜深閨寂寞，懷念諸兒，病勢愈加，卻是胸中展轉，難以出口。正是：「啞子漫嘗黃柏味，自家有苦自家知。」有詩為證：<br>　　　　春草醉春煙，深閨人獨眠。積恨顏將老，相思心欲燃。幾回明月夜，飛夢到郎邊。<br>　　卻說魯桓公即位之年，年齒已長，尚未聘有夫人。大夫臧孫達進曰：「古者，國君年十五而生子。今君內主尚虛，異日主器何望？非所以重宗廟也。」公子翬曰：「臣聞齊侯有愛女文姜，欲妻鄭世子忽而不果。君盍求之？」桓公曰：「諾。」即使公子翬求婚於齊。齊僖公以文姜病中，請緩其期。宮人卻將魯侯請婚的喜信，報知文姜。文姜本是過時思想之症，得此消息，心下稍舒，病覺漸減。及齊魯為宋公一事，共會於稷，魯侯當面又以姻事為請。齊侯期以明歲。至魯桓公三年，又親至嬴地，與齊侯為會。齊僖公感其慇懃，許之。魯侯遂於嬴地納幣，視常禮加倍隆重。僖公大喜。約定秋九月，自送文姜至魯成婚。魯侯乃使公子翬至齊迎女。齊世子諸兒聞文姜將嫁他國，從前狂心，不覺復萌，使宮人假送花朵於文姜，附以詩曰：<br>　　　　桃有華，燦燦其霞。當戶不折，飄而為苴。吁嗟兮復吁嗟！<br>文姜得詩，已解其情，亦復以詩曰：<br>　　　　桃有英，燁燁其靈，今茲不折，詎無來春？叮嚀兮復叮嚀！<br>諸兒讀其答詩，知文姜有心於彼，想慕轉切。<br>　　未幾，魯使上卿公子翬如齊，迎取文姜。齊僖公以愛女之故，欲親自往送。諸兒聞之，請於父曰：「聞妹子將適魯侯，齊魯世好，此誠美事。但魯侯既不親迎，必須親人往送。父親國事在身，不便遠離，孩兒不才，願代一行。」僖公曰：「吾已親口許下自往送親，安可失信？」說猶未畢，人報：「魯侯停駕讙邑，專候迎親。」僖公曰：「魯，禮義之國，中道迎親，正恐勞吾入境。吾不可以不往。」諸兒默然而退。姜氏心中亦如有所失。其時，秋九月初旬，吉期已迫。文姜別過六宮妃眷，到東宮來別哥哥諸兒。諸兒整酒相待，四目相視，各不相捨，只多了元妃在坐。且其父僖公遣宮人守候，不能交言，暗暗嗟嘆。臨別之際，諸兒挨至車前，單道個「妹子留心，莫忘『叮嚀』之句。」文姜答言：「哥哥保重，相見有日。」齊僖公命諸兒守國，親送文姜至讙，與魯侯相見。魯侯敘甥舅之禮，設席款待。從人皆有厚賜。僖公辭歸。魯侯引文姜到國成親。一來，齊是個大國，二來，文姜如花絕色，魯侯十分愛重。三朝見廟，大夫宗婦，俱來朝見君夫人。僖公復使其弟夷仲年聘魯，問候姜氏。自此齊魯親密。不在話下。無名子有詩，單道文姜出嫁事。詩云：<br>　　　　從來男女慎嫌微，兄妹如何不隔離？只為臨歧言保重，致令他日玷中闈。<br>　　話分兩頭。再說周桓王自聞鄭伯假命伐宋，心中大怒。竟使虢公林父獨秉朝政，不用鄭伯。鄭莊公聞知此信，心怨桓王，一連五年不朝。桓王曰：「鄭寤生無禮甚矣！若不討之，人將效尤。朕當親帥六軍，往聲其罪。」虢公林父諫曰：「鄭有累世卿士之勞，今日奪其政柄，是以不朝。且宜下詔徵之，不必自往，以褻天威。」桓王忿然作色曰：「寤生欺朕，非止一次。朕與寤生誓不兩立！」乃召蔡、衛、陳三國，一同興師伐鄭。是時陳侯鮑方薨，其弟公子佗字伍父，弒太子免而自立，謚鮑為桓公。國人不服，紛紛逃散。周使徵兵，公子佗初即位，不敢違王之命。只得糾集車徒，遣大夫伯爰諸統領，望鄭國進發。蔡衛各遣兵從征。桓王使虢公林父將右軍，以蔡衛之兵屬之；使周公黑肩將左軍，陳兵屬之；王自統大兵為中軍，左右策應。<br>　　鄭莊公聞王師將至，乃集諸大夫問計，群臣莫敢先應。正卿祭足曰：「天子親自將兵，責我不朝，名正言順。不如遣使謝罪，轉禍為福。」莊公怒曰：「王奪我政權，又加兵於我，三世勤王之績，付與東流。此番若不挫其銳氣，宗社難保。」高渠彌曰：「陳與鄭素睦，其助兵乃不得已也。」蔡衛與我夙仇，必然效力。天子震怒自將，其鋒不可當，宜堅壁以待之。俟其意怠，或戰或和，可以如意。」大夫公子元進曰：「以臣戰君，於理不直，宜速不宜遲也。臣雖不才，願獻一計。」莊公曰：「卿計如何？」子元曰：「王師既分為三，亦當為三軍以應之。左右二師，皆結方陣，以左軍當其右軍，以右軍當其左軍，主公自率中軍以當王。」莊公曰：「如此可必勝乎？」子元曰：「陳佗弒君新立，國人不順，勉從徵調，其心必離。若令右軍先犯陳師，出其不意，必然奔竄。再令左軍逕奔蔡衛，蔡衛聞陳敗，亦將潰矣。然後合兵以攻王卒，萬無不勝。」莊公曰：「卿料敵如指掌，子封不死矣！」正商議間，疆吏報：「王師已至繻葛，三營聯絡不斷。」莊公曰：「但須破其一營，餘不足破也。」乃使大夫曼伯，引一軍為右拒；使正卿祭足，引一軍為左拒；自領上將高渠彌、原繁、瑕叔盈、祝聃等，建「蝥弧」大旗於中軍。祭足進曰：「『蝥弧』所以勝宋許也。『奉天討罪』，以伐諸侯則可，以伐王則不可。」莊公曰：「寡人思不及此！」即命以大旆易之，仍使瑕叔盈執掌。其「蝥弧」寘於武庫，自後不用。高渠彌曰：「臣觀周王，頗知兵法。今番交戰，不比尋常，請為『魚麗』之陣。」莊公曰：「『魚麗陣』如何？」高渠彌曰：「甲車二十五乘為偏，甲士五人為伍。每車一偏在前，別用甲士五五二十五人隨後，塞其闕漏。車傷一人，伍即補之，有進無退。此陣法極堅極密，難敗易勝。」莊公曰：「善。」三軍將近繻葛，扎住營寨。<br>　　桓王聞鄭伯出師抵敵，怒不可言，便欲親自出戰。虢公林父諫止之。次日各排陣勢，莊公傳令：「左右二軍，不可輕動。只看軍中大旆展動，一齊進兵。」<br>　　且說桓王打點一番責鄭的說話，專待鄭君出頭打話，當陣訴說，以折其氣，鄭君雖列陣，只把住陣門，絕無動靜。桓王使人挑戰，並無人應。將至午後，莊公度王卒已怠，教瑕叔盈把大旆麾動，左右二拒，一齊鳴鼓，鼓聲如雷，各各奮勇前進。且說曼伯殺入左軍，陳兵原無鬥志，即時奔散，反將周兵衝動。周公黑肩阻遏不住，大敗而走。再說祭足殺入右軍，只看蔡衛旗號衝突將去。二國不能抵當，各自覓路奔逃。虢公林父仗劍立於車前，約束軍人：「如有亂動者斬！」祭足不敢逼。林父緩緩而退，不折一兵。再說桓王在中軍，聞敵營鼓聲震天，知是出戰，准備相持。只見士卒紛紛耳語，隊伍早亂。原來望見潰兵，知左右二營有失，連中軍也立腳不住。卻被鄭兵如牆而進，祝聃在前，原繁在後，曼伯祭足亦領得勝之兵，並力合攻。殺得車傾馬斃，將隕兵亡。桓王傳令速退，親自斷後，且戰且走。祝聃望見繡蓋之下，料是周王。盡著眼力覷真，一箭射去，正中周王左肩。幸裹甲堅厚，傷不甚重。祝聃催車前進，正在危急，卻得虢公林父前來救駕，與祝聃交鋒。原繁曼伯一齊來前，各騁英雄。忽聞鄭中軍鳴金甚急，遂各收軍，桓王引兵退三十里下寨。周公黑肩亦至，訴稱：「陳人不肯用力，以至於敗。」桓王赧然曰：「此朕用人不明之過也！」<br>　　祝聃等回軍，見鄭莊公曰：「臣已射王肩，周王膽落，正待追趕，生擒那廝。何以鳴金？」莊公曰：「本為天子不明，將德為怨，今日應敵，萬非得已。賴諸卿之力，社稷無隕足矣，何敢多求！依你說取回天子，如何發落？即射王亦不可也。萬一重傷殞命，寡人有弒君之名矣！」祭足曰：「主公之言是也。今吾國兵威已立，料周王必當畏懼。宜遣使問安，稍與慇懃，使知射肩，非出主公之意。」莊公曰：「此行非仲不可。」命備牛十二頭，羊百隻，粟芻之物共百餘車，連夜到周王營內。祭足叩首再三，口稱：「死罪臣寤生，不忍社稷之隕，勒兵自衛。不料軍中不戒，有犯王躬。寤生不勝戰兢觳觫之至！謹遣陪臣足，待罪轅門，敬問無恙。不腆敝賦，聊充勞軍之用。惟天王憐而赦之！」桓王默然，自有慚色。虢公林父從旁代答曰：「寤生既知其罪，當從寬宥，來使便可謝恩。」祭足再拜稽首而出，遍歷各營，俱問安否。史官有詩嘆云：<br>　　　　漫誇神箭集王肩，不想君臣等地天。對壘公然全不讓，卻將虛禮媚王前。<br>又髯翁有詩譏桓王，不當輕兵伐鄭，自取其辱。詩云：<br>　　　　明珠彈雀古來譏，豈有天王自出車？傳檄四方兼貶爵，鄭人寧不懼王威！<br>　　桓王兵敗歸周，不勝其忿。便欲傳檄四方，共聲鄭寤生無王之罪。虢公林父諫曰：「王輕舉喪功，若傳檄四方，是自彰其敗也。諸侯自陳、衛、蔡三國而外，莫非鄭黨。徵兵不至，徒為鄭笑。且鄭已遣祭足勞軍謝罪，可借此赦宥，開鄭自新之路。」桓王默然。自此更不言鄭事。<br>　　卻說蔡侯因遣兵從周伐鄭，軍中探聽得陳國篡亂，人心不服公子佗，於是引兵襲陳。不知勝敗如何，且看下回分解。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=8.htm>上一篇</a> &nbsp;&nbsp;&nbsp;&nbsp; <a href=10.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>