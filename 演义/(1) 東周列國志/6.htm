<html>
<head>
<title>開放文學--東周列國志--第六回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=5.htm>上一篇</a> &nbsp;&nbsp;&nbsp;&nbsp; <a href=7.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第六回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>衛石碏大義滅親　鄭莊公假命伐宋</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　話說石厚才勝鄭兵一陣，便欲傳令班師。諸將皆不解其意，齊來稟復州吁曰：「我兵銳氣方盛，正好乘勝進兵，如何遽退？」州吁亦以為疑，召厚問之。厚對曰：「臣有一言，請屏左右。」州吁麾左右使退。厚乃曰：「鄭兵素強，且其君乃王朝卿士也。今為我所勝，足以立威。主公初立，國事未定，若久在外方，恐有內變。」州吁曰：「微卿言，寡人慮不及此。」少頃，魯、陳、蔡三國，俱來賀勝，各請班師。遂解圍而去。計合圍至解圍，才五日耳。石厚自矜有功，令三軍齊唱凱歌，擁衛州吁揚揚歸國。但聞野人歌曰：<br>　　　　一雄斃，一雄興。歌舞變刀兵，何時見太平？恨無人兮訴洛京！<br>州吁曰：「國人尚不和也，奈何？」石厚曰：「臣父碏，昔位上卿，素為國人所信服。主公若徵之入朝，與共國政，位必定矣。」州吁命取白璧一雙，白粟五百鍾，候問石碏，即徵碏入朝議事。石碏託言病篤，堅辭不受。州吁又問石厚曰：「卿父不肯入朝，寡人欲就而問計，何如？」石厚曰：「主公雖往，未必相見，臣當以君命叩之。」乃回家見父，致新君敬慕之意。石碏曰：「新主相召，欲何為也？」石厚曰：「只為人心未和，恐君位不定，欲求父親決一良策。」石碏曰：「諸侯即位，以稟命於王朝為正。新主若能覲周，得周王錫以黻冕車服，奉命為君，國人更有何說？」石厚曰：「此言甚當，但無故入朝，周王必然起疑，必先得人通情於王方可。」石碏曰：「今陳侯忠順於周王，朝聘不缺，王甚嘉寵之。吾國與陳素相親睦，近又有借兵之好。若新主親往朝陳，央陳侯通情周王，然後入覲，有何難哉？」石厚即將父碏之言，述於州吁。州吁大喜。當備玉帛禮儀，命上大夫石厚護駕，往陳國進發。<br>　　石碏與陳國大夫子鍼，素相厚善。乃割指瀝血，寫下一書，密遣心腹人，竟到子鍼處，托彼呈達陳桓公。書曰：<br>　　　　外臣石碏百拜致書陳賢侯殿下：衛國褊小，天降重殃，不幸有弒君之禍。此雖逆弟州吁所為，實臣之逆子厚貪位助桀。二逆不誅，亂臣賊子，行將接踵於天下矣！老夫年耄，力不能制，負罪先公。今二逆聯車入朝上國，實出老夫之謀。幸上國拘執正罪，以正臣子之綱。實天下之幸，不獨臣國之幸也！<br>陳桓公看畢，問子鍼曰：「此事如何？」子鍼對曰：「衛之惡，猶陳之惡。今之來陳，乃自送死，不能縱之。」桓公曰：「善。」遂定下擒州吁之計。<br>　　卻說州吁同石厚到陳，尚未知石碏之謀。一君一臣，昂然而入。陳侯使公子佗出郭迎接，留於客館安置。遂致陳侯之命，請來日太廟中相見。州吁見陳侯禮意殷勤，不勝之喜。次日，設庭燎於太廟，陳桓公立於主位，左儐右相，擺列得甚是整齊。石厚先到，見太廟門首，立著白牌一面，上寫「為臣不忠，為子不孝者，不許入廟！」石厚大驚，問大夫子鍼曰：「立此牌者何意？」子鍼曰：「此吾先君之訓，吾君不敢忘也。」石厚遂不疑。須臾，州吁駕到。石厚導引下車，立於賓位。儐相啟請入廟。州吁佩玉秉圭,方欲鞠躬行禮。只見子鍼立於陳侯之側，大聲喝曰：「周天子有命：『只拏弒君賊州吁石厚二人，餘人俱免。』」說聲未畢，先將州吁擒下。石厚急拔佩劍，一時著忙，不能出鞘。只用手格鬥，打倒二人。廟中左右壁廂，俱伏有甲士，一齊攏來，將石厚綁縛。從車兵眾，尚然在廟外觀望。子鍼將石碏來書宣揚一遍，眾人方知吁厚被擒，皆石碏主謀，假手於陳，天理當然，遂紛然而散。史官有詩嘆曰：<br>　　　　州吁昔日餞桓公，今日朝陳受禍同。屈指為君能幾日，好將天理質蒼穹。<br>陳侯即欲將吁厚行戮正罪。群臣皆曰：「石厚乃石碏親子，未知碏意如何。不若請衛自來議罪，庶無後言。」陳侯曰：「諸卿之言是也。」乃將君臣二人，分作兩處監禁，州吁囚於濮邑，石厚囚於本國，使其音信隔絕。遣人星夜馳報衛國，竟投石碏。<br>　　卻說石碏自告老之後，未曾出戶。見陳侯有使命至，即命輿人駕車伺候，一面請諸大夫朝中相見。眾各駭然。石碏親到朝中，會集百官，方將陳侯書信啟看。知吁厚已拘執在陳，專等衛大夫到，公同議罪。百官齊聲曰：「此社稷大計，全憑國老主持。」石碏曰：「二逆罪俱不赦，明正典刑，以謝先靈，誰肯往任其事？」右宰醜曰：「亂臣賊子，人得而誅之！醜雖不才，竊有公憤。逆吁之戮，醜當蒞之。」諸大夫皆曰：「右宰足辦此事矣。但首惡州吁既已正法，石厚從逆，可從輕議。」石碏大怒曰：「州吁之惡，皆逆子所釀成。諸君請從輕典，得無疑我有舐犢之私乎？老夫當親自一行，手誅此賊。不然，無面目見先人之廟也！」家臣獳羊肩曰：「國老不必發怒，某當代往。」石碏乃使右宰醜往濮蒞殺州吁，獳羊肩往陳蒞殺石厚。一面整備法駕，迎公子晉於邪。左丘明修傳至此，稱石碏：「為大義而滅親，真純臣也！」史臣詩曰：<br>　　　　公義私情不兩全，甘心殺子報君冤。世人溺愛偏多味，安得芳名壽萬年！<br>隴西居士又有詩，言石碏不先殺石厚，正為今日並殺州吁之地。詩曰：<br>　　　　明知造逆有根株，何不先將逆子除！自是老臣懷遠慮，故留子厚誤州吁。<br>　　再說右宰醜同獳羊肩同造陳都，先謁見陳桓公，謝其除亂之恩，然後分頭幹事。右宰醜至濮，將州吁押赴市曹。州吁見醜大呼曰：「汝吾臣也，何敢犯吾？」右宰醜曰：「衛先有臣弒君者，吾效之耳！」州吁俛首受刑。獳羊肩往陳都，蒞殺石厚。石厚曰：「死吾分內。願上囚車，一見父親之面，然後就死。」獳羊肩曰：「吾奉汝父之命，來誅逆子。汝如念父，當攜汝頭相見也！」遂拔劍斬之。公子晉自邢歸衛，以誅吁告於武官，重為桓公發喪，即侯位，是為宣公。尊石碏為國老，世世為卿。從此陳衛益相親睦。<br>　　卻說鄭莊公見五國兵解，正欲遣人打探長葛消息。忽報公子馮自長葛逃回，在朝門外候見。莊公召而問之。公子馮訴言：「長葛已被宋兵打破，佔據了城池。逃命到此，乞求覆護！」言罷痛哭不已。莊公撫慰一番，仍令馮住居館舍，厚其廩餼。不一日，聞州吁被殺於濮，衛已立新君。莊公乃曰：「州吁之事，與新君無干。但主兵伐鄭者，宋也。寡人當先伐之。」乃大集群臣，問以伐宋之策。祭足進曰：「前者五國連兵伐鄭，今我若伐宋，四國必懼，合兵救宋，非勝算也。為今之計，先使人請成於陳，再以利結魯。若魯陳結好，則宋勢孤矣。」莊公從之，遂遣使如陳請成。陳侯不許，公子佗諫曰：「親仁善鄰，國之寶也。鄭來講好，不可違之。」陳侯曰：「鄭伯狡詐不測，豈可輕信？不然，宋衛皆大國，不聞講和，何乃先及我國？此乃離間之計也。況我曾從宋伐鄭，今與鄭成，宋國必怒。得鄭失宋，有何利焉？」遂卻鄭使不見。莊公見陳不許成，怒曰：「陳所恃者，宋衛耳。衛亂初定，自顧不暇，豈能為人？俟我結好魯國，當合齊魯之眾，先報宋仇，次及於陳。此破竹之勢也。」祭足奏曰：「不然，鄭強陳弱，請成自我，陳必疑離間之計，所以不從。若命邊人乘其不備，侵入其境，必當大獲。因使舌辨之士，還其俘獲，以明不欺，彼必聽從。平陳之後，徐議伐宋為當。」莊公曰：「善。」乃使兩鄙宰率徒兵五千，假裝出獵，潛入陳界，大掠男女輜重，約百餘車。陳疆吏申報桓公。桓公大驚，正集群臣商議，忽報：「有鄭使潁考叔在朝門外，齎本國書求見，納還俘獲。」陳桓公問公子佗曰：「鄭使此來如何？」公子佗曰：「通使美意，不可再卻。」桓公乃召潁考叔進見。考叔再拜，將國書呈上。桓公啟而觀之，略曰：<br>　　　　寤生再拜奉書陳賢侯殿下：君方膺王寵，寡人亦忝為王臣，理宜相好，共效屏藩。近者請成不獲，邊吏遂妄疑吾二國有隙，擅行侵掠。寡人聞之，臥不安枕。今將所俘人口輜重，盡數納還，遣下臣潁考叔謝罪。寡人願與君結兄弟之好。惟君許焉。<br>陳侯看畢，方知鄭之修好，出於至誠。遂優禮潁考叔，遣公子佗報聘。自是陳鄭和好。<br>　　鄭莊公謂祭足曰：「陳已平矣，伐宋奈何？」祭足奏曰：「宋爵尊國大，王朝且待以賓禮，不可輕伐。主公向欲朝覲，只因齊侯約會石門，又遇州吁兵至，耽擱至今。今日宜先入周，朝見周王。然後假稱王命，號召齊魯，合兵加宋。兵至有名，萬無不勝矣。」鄭莊公大喜曰：「卿之謀事，可謂萬全。」時周桓王即位已三年矣。莊公命世子忽監國，自與祭足如周，朝見周王。<br>　　正值冬十一月朔，乃賀正之期。周公黑肩勸王加禮於鄭，以勸列國。桓王素不喜鄭，又想起侵奪麥禾之事，怒氣勃勃。謂莊公曰：「卿國今歲收成何如？」莊公對曰：「託賴吾王如天之福，水旱不侵。」桓王曰：「幸而有年，溫之麥，成周之禾，朕可留以自食矣。」莊公見桓王言語相侵，閉口無言，當下辭退。桓王也不設宴，也不贈賄，使人以黍米十車遺之曰：「聊以為備荒之資。」莊公甚悔此來，謂祭足曰：「大夫勸寡人入朝，今周王如此怠慢，口出怨言，以黍禾見訕。寡人欲卻而不受，當用何辭？」祭足對曰：「諸侯所以重鄭者，以世為卿士，在王左右也。王者所賜，不論厚薄，總曰天寵。主公若辭而不受，分明與周為隙。鄭既失周，何以取重於諸侯乎？」正議論間，忽報周公黑肩相訪，私以綵繒二車為贈，言語之際，備極款曲。良久辭去。莊公問祭足曰：「周公此來何意？」祭足對曰：「周王有二子，長曰沱，次曰克。周王寵愛次子，屬周公使輔翼之，將來必有奪嫡之謀。故周公今日先結好我國，以為外援。主公受其綵繒，正有用處。」莊公曰：「何用？」祭足曰：「鄭之朝王，鄰國莫不知之。今將周公所贈綵帛，分布於十車之上，外用錦袱覆蓋，出都之日，宣言『王賜』。再加彤弓弧矢，假說：『宋公久缺朝貢，主公親承王命，率兵討之。』以此號召列國，責以從兵，有不應者，即係抗命。重大其事，諸侯必然信從。宋雖大國，其能當奉命之師乎！」莊公拍祭足肩曰：「卿真智士也！寡人一一聽卿而行。」隴西居士詠史詩曰：<br>　　　　綵繒禾黍不相當，無命如何假託王？畢竟虛名能動眾，睢陽行作戰爭場。<br>　　莊公出了周境，一路宣揚王命，聲播宋公不臣之罪，聞者無不以為真。這話直傳至宋國。殤公心中驚懼，遣使密告於衛宣公。宣公乃糾合齊僖公，欲與宋鄭兩國講和，約定月日，在瓦屋之地相會，歃血訂盟，各釋舊憾。宋殤公使人以重幣遺衛，約先期在犬邱一面，商議鄭事，然後並駕至於瓦屋。齊僖公亦如期而至。惟鄭莊公不到。齊侯曰：「鄭伯不來，和議敗矣！」便欲駕車回國。宋公強留與盟。齊侯外雖應承，中懷觀望之意。惟宋衛交情已久，深相結納而散。是時周桓王欲罷鄭伯之政。以虢公忌父代之。周公黑肩力諫，乃用忌父為右卿士，任以國政。鄭伯為左卿士，虛名而已。莊公聞之，笑曰：「料周王不能奪吾爵也！」後聞齊宋合黨，謀於祭足。祭足對曰：「齊宋原非深交，皆因衛侯居間糾合，雖然同盟，實非本心。主公今以王命並布於齊魯，即託魯侯糾合齊侯，協力討宋。魯與齊連壤，世為婚姻，魯侯同事，齊必不違。蔡、衛、郕、許諸國，亦當傳檄召之，方見公討。有不赴者，移師伐之。」莊公依計，遣使至魯，許以用兵之日，侵奪宋地，盡歸魯國。公子翬乃貪橫之徒，欣然諾之。奏過魯君，轉約齊侯，與鄭在中邱取齊。齊侯使其弟夷仲年為將，出車三百乘。魯侯使公子翬為將，出車二百乘，前來助鄭。<br>　　鄭莊公親統著公子呂、高渠彌、潁考叔，公孫閼等一班將士，自為中軍。建大纛一面，名曰「蝥弧」，上書「奉天討罪」四大字，以輅車載之。將彤弓弧矢，懸於車上，號為卿士討罪。夷仲年將左軍，公子翬將右軍，揚威耀武，殺奔宋國。公子翬先到老挑地方，守將引兵出迎。被公子翬奮勇當先，只一陣，殺得宋兵棄甲曳兵，逃命不迭，被俘者二百五十餘人。公子翬將捷書飛報鄭伯，就迎至老挑下寨。相見之際，獻上俘獲。莊公大喜，稱贊不絕口，命幕府填上第一功。殺牛饗士，安歇三日。然後分兵進取，命潁考叔同公子翬領兵功打郜城，公子呂接應；命公孫閼同夷仲年領兵攻打防城，高渠彌接應。將老營安扎老挑，專聽報捷。<br>　　卻說宋殤公聞三國兵已入境，驚得面如土色，急召司馬孔父嘉問計。孔父嘉奏曰：「臣曾遣人到王城打聽，並無伐宋之命。鄭託言奉命，非真命也，齊魯特墮其術中耳。然三國既合，其勢誠不可爭鋒。為今之計，惟有一策，可令鄭不戰而退。」殤公曰：「鄭已得利，肯遽退乎？」孔父嘉曰：「鄭假託王命，遍召列國。今相從者，惟齊魯兩國耳。東門之役，宋、蔡、陳、魯同事。魯貪鄭賂，陳與鄭平，皆入鄭黨，所不致者，蔡衛也。鄭君親將在此，車徒必盛，其國空虛。主公誠以重賂，遣使告急於衛，使糾合蔡國，輕兵襲鄭。鄭君聞己國受兵，必返旆自救。鄭師既退，齊魯能獨留乎？」殤公曰：「卿策雖善，然非卿親往，衛兵未必即動。」孔父嘉曰：「臣當引一枝兵，為蔡鄉導。」<br>　　殤公即簡車徒二百乘，命孔父嘉為將，攜帶黃金白璧綵緞等物，星夜來到衛國，求衛君出師襲鄭。衛宣公受了禮物，遣右宰醜率兵同孔父嘉從間道出其不意，直逼滎陽。世子忽同祭足急忙傳令守城，已被宋衛之兵，在郭外大掠一番，擄去人畜輜重無算。右宰醜便欲攻城，孔父嘉曰：「凡襲人之兵，不過乘其無備，得利即止。若頓師堅城之下，鄭伯還兵來救，我腹背受敵，是坐困耳。不若借徑於戴，全軍而返。度我兵去鄭之時，鄭君亦當去宋矣。」右宰醜從其言，使人假道於戴。戴人疑其來襲己國，閉上城門，授兵登陴。孔父嘉大怒，離戴城十里，同右宰醜分作前後兩寨，準備攻城。戴人固守，屢次出城交戰，互有斬獲。孔父嘉遣使往蔡國乞兵相助。不在話下。此時潁考叔等已打破郜城，公孫閼等亦打破防城，各遣人於鄭伯老營報捷。恰好世子忽告急文書到來。不知鄭伯如何處置，再看下回分解。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=5.htm>上一篇</a> &nbsp;&nbsp;&nbsp;&nbsp; <a href=7.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>