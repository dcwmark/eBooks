<html>
<head>
<title>開放文學--東周列國志--第三十五回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=34.htm>上一篇</a> &nbsp;&nbsp;&nbsp;&nbsp; <a href=36.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第三十五回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>晉重耳周遊列國　秦懷嬴重婚公子</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　話說公子重耳怪狐偃用計去齊，奪魏犨之戈以刺偃，偃急忙下車走避，重耳亦跳下車挺戈逐之。趙衰、臼季、狐射姑、介子推等，一齊下車解勸。重耳投戟於地，恨恨不已。狐偃叩首請罪曰：「殺偃以成公子，偃死愈於生矣！」重耳曰：「此行有成則已，如無所成，吾必食舅氏之肉！」狐偃笑而答曰：「事若不濟，偃不知死在何處，焉得與爾食之？如其克濟，子當列鼎而食，偃肉腥臊，何足食？」趙衰等並進曰：「某等以公子負大有為之志，故舍骨肉，棄鄉里，奔走道途，相隨不舍，亦望垂功名於竹帛耳。今晉君無道，國人孰不願戴公子為君？公子自不求入，誰走齊國而迎公子者！今日之事，實出吾等公議，非子犯一人之謀，公子勿錯怪也。」魏犨亦厲聲曰：「大丈夫當努力成名，聲施後世。奈何戀戀兒女子目前之樂，而不思終身之計耶？」重耳改容曰：「事既如此，惟諸君命。」狐毛進乾糒，介子推捧水以進，重耳與諸人各飽食。壺叔等割草飼馬，重施銜勒，再整輪轅，望前進發。有詩為證：<br>　　　　鳳脫雞群翔萬仞，虎離豹穴奔千山。要知重耳能成伯，只在周遊列國間。<br>　　不一日行至曹國。卻說曹共公為人，專好遊嬉，不理朝政，親小人，遠君子，以諛佞為腹心，視爵位如糞土。朝中服赤芾乘軒車者，三百餘人，皆里巷市井之徒，脅肩諂笑之輩。見晉公子帶領一班豪傑到來，正是「薰蕕不同器」了！惟恐其久留曹國，都阻擋曹共公不要延接他。大夫僖負羈諫曰：「晉曹同姓，公子窮而過我，宜厚禮之。」曹共公曰：「曹，小國也，而居列國之中，子弟往來，何國無之？若一一待之以禮，則國微費重，何以支吾？」負羈又曰：「晉公子賢德聞於天下，且重瞳駢脅，大貴之徵，不可以尋常子弟視也。」曹共公一團稚氣，說賢德他也不管，說到重瞳駢脅，便道：「重瞳寡人知之，未知駢脅如何？」負羈對曰：「駢脅者，駢脅骨相合如一，乃異相也。」曹共公曰：「寡人不信，姑留館中，俟其浴而觀之。」乃使館人自延公子進館，以水飯相待，不致餼，不設享，不講賓主之禮。重耳怒而不食。館人進澡盆請浴，重耳道路腌臢，正想洗滌塵垢，乃解衣就浴。曹共公與嬖幸數人，微服至館，突入浴堂，迫近公子，看他的駢脅，言三語四，嘈雜一番而去。狐偃等聞有外人，急忙來看，猶聞嬉笑之聲。詢問館人，乃曹君也。君臣無不慍怒。<br>　　卻說僖負羈諫曹伯不聽，歸到家中，其妻呂氏迎之，見其面有憂色，問：「朝中何事？」負羈以晉公子過曹，曹君不禮為言。呂氏曰：「妾適往郊外採桑，正值晉公子車從過去。妾觀晉公子猶未的，但從行者數人，皆英傑也。吾聞：『有其君者，必有其臣；有其臣者，必有其君。』以從行諸子觀之，晉公子必能光復晉國，此時興兵伐曹，玉石俱焚，悔之無及。曹君既不聽忠言，子當私自結納可也。妾已備下食品數盤，可藏白璧於中，以為贄見之禮。結交在未遇之先，子宜速往。」僖負羈從其言，夜叩公館。重耳腹中方餒，含怒而坐。聞曹大夫僖負羈求見饋飧，乃召之入。負羈再拜，先為曹君請罪，然後述自家致敬之意。重耳大悅，嘆曰：「不意曹國有此賢臣！亡人幸而返國，當圖相報！」重耳進食，得盤中白璧，謂負羈曰：「大夫惠顧亡人，使不飢餓於土地足矣，何用重賄？」負羈曰：「此外臣一點敬心，公子萬乞勿棄！」重耳再三不受。負羈退而嘆曰：「晉公子窮困如此，而不貪吾璧，其志不可量也！」次日，重耳即行，負羈私送出城十里方回。史官有詩云：<br>　　　　錯看龍虎作狉<img src=BSMBL.BMP align=absmiddle border=0>，盲眼曹共識見微；堪嘆乘軒三百輩，無人及得負羈妻！<br>　　重耳去曹適宋。狐偃前驅先到，與司馬公孫固相會。公孫固曰：「寡君不自量，與楚爭勝，兵敗股傷，至今病不能起。然聞公子之名，向慕久矣。必當掃除館舍，以候車駕。」公孫固入告於宋襄公，襄公正恨楚國，日夜求賢人相助，以為報仇之計。聞晉公子遠來，晉乃大國，公子又有賢名，不勝之喜！其奈傷股未痊，難以面會。隨命公孫固郊迎授館，待以國君之禮，饋之七牢。次日，重耳欲行。公孫固奉襄公之命，再三請其寬留，私問狐偃：「當初齊桓公如何相待？」偃備細告以納姬贈馬之事。公孫固回復宋公。宋公曰：「公子昔年已婚宋國矣。納女吾不能，馬則如數可也。」亦以馬二十乘相贈，重耳感激不已。住了數日，饋問不絕。狐偃見宋襄公病體沒有痊好之期，私與公孫固商議復國一事。公孫固曰：「公子若憚風塵之勞，敝邑雖小，亦可以息足。如有大志，敝邑新遭喪敗，力不能振，更求他大國，方可濟耳。」狐偃曰：「子之言，肺腑也。」即日告知公子，束裝起程。宋襄公聞公子欲行，復厚贈資糧衣履之類，從人無不歡喜。<br>　　自晉公子去後，襄公箭瘡日甚一日，不久而薨。臨終，謂世子王臣曰：「吾不聽子魚之言，以及於此！汝嗣位，當以國委之。楚，大仇也，世世勿與通好。晉公子若返國，必然得位，得位必能合諸侯，吾子孫謙事之，可以少安。」王臣再拜受命。襄公在位十四年薨。王臣主喪即位，是為成公。髯仙有詩論宋襄公德力俱無，不當列於五伯之內。詩云：<br>　　　　一事無成身死傷，但將迂語自稱揚。腐儒全不稽名實，五伯猶然列宋襄。<br>　　再說重耳去宋，將至鄭國，早有人報知鄭文公。文公謂群臣曰：「重耳叛父而逃，列國不納，屢至飢餒。此不肖之人，不必禮之。」上卿叔詹諫曰：「晉公子有三助，乃天祐之人。不可慢也。」鄭伯曰：「何為三助？」叔詹對曰：「『同姓為婚，其類不蕃。』今重耳乃狐女所生，狐與姬同宗，而生重耳，處有賢名，出無禍患，此一助也。自重耳出亡，國家不靖，豈非天意有待治國之人乎？此二助也。趙衰狐偃，皆當世英傑，重耳得而臣之，此三助也。有此三助，君其禮之。禮同姓，恤困窮，尊賢才，順天命，四者皆美事也。」鄭伯曰：「重耳且老矣，是何能為？」叔詹對曰：「君若不能盡禮，則請殺之，毋留仇讎，以遺後患。」鄭伯笑曰：「大夫之言甚矣！既使寡人禮之，又使寡人殺之。禮之何恩，殺之何怨？」乃傳令門官，閉門勿納。<br>　　重耳見鄭不相延接，遂驅車竟過。行至楚國，謁見楚成王。成王亦待以國君之禮，設享九獻。重耳謙讓不敢當。趙衰侍立，謂公子曰：「公子出亡在外，十餘年矣，小國猶輕慢，況大國乎？此天命也，子勿讓。」重耳乃受其享。終席，楚王恭敬不衰。重耳言詞亦愈遜。由此兩人甚相得，重耳遂安居於楚。一日，楚王與重耳獵於雲夢之澤。楚王賣弄武藝，連射一鹿一兔，俱獲之。諸將皆伏地稱賀。適有人熊一頭，衝車而過，楚王謂重耳曰：「公子何不射之？」重耳拈弓搭箭，暗暗祝禱：「某若能歸晉為君，此箭去，中其右掌。」颼的一箭，正穿右掌之上，軍士取熊以獻。楚王驚服曰：「公子真神箭也！」須臾，圍場中發起喊來，楚王使左右視之，回報道：「山谷中趕出一獸，似熊非熊，其鼻如象，其頭似獅，其足似虎，其髮如豺，其鬣似野豕，其尾似牛，其身大於馬，其文黑白斑駁，劍戟刀箭，俱不能傷，嚼鐵如泥，車軸裹鐵，俱被嚙食，矯捷無倫，人不能制，以此喧鬧。」楚王謂重耳曰：「公子生長中原，博聞多識，必知此獸之名？」重耳回顧趙衰，衰前進曰：「臣能知之。此獸其名曰『貘』，秉天地之金氣而生，頭小足卑，好食銅鐵，便溺所至，五金見之，皆消化為水，其骨實無髓，可以代槌，取其皮為褥，能闢瘟去濕。」楚王曰：「然則何以制之？」趙衰曰：「皮肉皆鐵所結，惟鼻孔中有虛竅，可以純鋼之物刺之，或以火炙，立死，金性畏火故也。」言畢，魏犨厲聲曰：「臣不用兵器，活擒此獸，獻於駕前。」跳下車來，飛奔去了。楚王謂重耳曰：「寡人與公子同往觀之。」即命馳車而往。且說魏犨趕入西北角圍中，一見那獸，便揮拳連擊幾下。那獸全然不怕，大叫一聲，如牛鳴之響，直立起來，用舌一舐，將魏犨腰間鎏金&#37605;帶，舐去一段。魏犨大怒曰：「孽畜不得無禮！」聳身一躍，離地約五尺許。那獸就地打一滾，又蹲在一邊。魏犨心中愈怒，再復躍起，趁這一躍之勢，用盡平生威力，騰身跨在那獸身上，雙手將他項子抱住。那獸奮力躑躅，魏犨隨之上下，只不放手。掙扎多時，那獸力勢漸衰，魏犨兇猛有餘，兩臂抱持愈緊。那獸項子被勒，氣塞不通，全不動彈。魏犨乃跳下身來，再舒銅筋鐵骨兩隻臂膊，將那獸的象鼻，一手捻定，如牽犬羊一般，直至二君之前。（真虎將也！）趙衰命軍士取火薰其鼻端，火氣透入，那獸便軟做一堆。魏犨方纔放手，拔起腰間寶劍砍之，劍光迸起，獸毛亦不損傷。趙衰曰：「欲殺此獸取皮，亦當用火圍而炙之。」楚王依其言。那獸皮肉如鐵，經四圍火炙，漸漸柔軟，可以開剝。楚王曰：「公子相從諸傑，文武俱備，吾國中萬不及一也！」時楚將成得臣在旁，頗有不服之意，即奏楚王曰：「吾王誇晉臣之武，臣願與之比較。」楚王不許曰：「晉君臣，客也，汝當敬之。」是日獵罷，會飲大歡。楚王謂重耳曰：「公子若返晉國，何以報寡人？」重耳曰：「子女玉帛，君所餘也，羽毛齒革，則楚地之所產。何以報君王？」楚王笑曰：「雖然，必有所報。寡人願聞之。」重耳曰：「若以君王之靈，得復晉國，願同歡好，以安百姓。倘不得已，與君王以兵車會於平原廣澤之間，請避君王三舍。」（按行軍三十里一停，謂之一舍，三舍九十里。言異日晉楚交兵，當退避三舍，不敢即戰，以報楚相待之恩。）當日飲罷，楚將成得臣怒言於楚王曰：「王遇晉公子甚厚，今重耳出言不遜，異日歸晉，必負楚恩，臣請殺之。」楚王曰：「晉公子賢，其從者皆國器，似有天助。楚其敢違天乎？」得臣曰：「王即不殺重耳，且拘留狐偃趙衰數人，勿令與虎添翼。」楚王曰：「留之不為吾用，徒取怨焉。寡人方施德於公子，以怨易德，非計也！」於是待晉公子益厚。<br>　　話分兩頭。卻說周襄王十五年，實晉惠公之十四年，是歲惠公抱病在身，不能視朝。其太子圉，久質秦國，圉之母家，乃梁國也。梁君無道，不恤民力，日以築鑿為事，萬民嗟怨，往往流徙入秦，以逃苛役。秦穆公乘民心之變，命百里奚興兵襲梁，滅之。梁君為亂民所殺。太子圉聞梁見滅，嘆曰：「秦滅我外家，是輕我也！」遂有怨秦之意。及聞惠公有疾，思想：「隻身在外，外無哀憐之交，內無腹心之援，萬一君父不測，諸大夫更立他公子，我終身客死於秦，與草木何異？不如逃歸侍疾，以安國人之心。乃夜與其妻懷嬴，枕席之間，說明其事：「我如今欲不逃歸，晉國非我之有，欲逃歸，又割捨不得夫婦之情。你可與我同歸晉國，公私兩盡。」懷嬴泣下，對曰：「子一國太子，乃拘辱於此，其欲歸不亦宜乎？寡君使婢子侍巾櫛，欲以固子之心也。今從子而歸，背棄君命，妾罪大矣。子自擇便，勿與妾言。妾不敢從，亦不敢洩子之語於他人也。」太子圉遂逃歸於晉。秦穆公聞子圉不別而行，大罵：「背義之賊！天不祐汝！」乃謂諸大夫曰：「夷吾父子，俱負寡人，寡人必有以報之！」自悔當時不納重耳，乃使人訪重耳，蹤跡，知其在楚，已數月矣。於是遣公孫枝聘於楚王，因迎重耳至秦，欲以納之。重耳假意謂楚王曰：「亡人委命於君王，不願入秦。」楚王曰：「楚晉隔遠，公子若求入晉，必須更歷數國。秦與晉接境，朝發夕到。且秦君素賢，又與晉君相惡，此公子天贊之會也。公子其勉行！」重耳拜謝。楚王厚贈金帛車馬，以壯其行色。重耳在路復數月，方至秦界。雖然經歷尚有數國，都是秦楚所屬，況有公孫枝同行，一路安穩。自不必說。<br>　　秦穆公聞重耳來信，喜形於色，郊迎授館，禮數極豐。秦夫人穆姬，亦敬愛重耳，而恨子圉，勸穆公以懷嬴妻重耳，結為姻好。穆公使夫人告於懷嬴。懷嬴曰：「妾已失身公子圉矣，可再字乎？」穆姬曰：「子圉不來矣！重耳賢而多助，必得晉國。得晉國，必以汝為夫人，是秦晉世為婚姻也。」懷嬴默然良久，曰：「誠如此，妾何惜一身，不以成兩國之好？」穆公乃使公孫枝通語於重耳。子圉與重耳有叔姪之分，懷嬴是嫡親姪婦，重耳恐於礙倫理，欲辭不受。趙衰進曰：「吾聞懷嬴美而才，秦君及夫人之所愛也。不納秦女，無以結秦歡。臣聞之：『欲人愛己，必先愛人；欲人從己，必先從人。』無以結秦歡，而欲用秦之力，必不可得也。公子其毋辭！」重耳曰：「同姓為婚，猶有避焉。況猶子乎？」臼季進曰：「古之同姓，為同德也，非謂族也。昔黃帝炎帝，俱有熊國君少典之子，黃帝生於姬水，炎帝生於姜水，二帝異德，故黃帝為姬姓，炎帝為姜姓。姬姜之族，世為婚姻。黃帝之子二十五人，得姓者十四人，惟姬己各二，同德故也。德同姓同，族雖遠，婚姻不通。德異姓異，族雖近，男女不避。堯為帝嚳之子，黃帝五代之孫，而舜為黃帝八代之孫，堯之女於舜為祖姑，而堯以妻舜，舜未嘗辭。古人婚姻之道若此。以德言，子圉之德，豈同公子？以親言，秦女之親，不比祖姑。況收其所棄，非奪其所歡，是何傷哉？」重耳復謀於狐偃曰：「舅犯以為可否？」狐偃問曰：「公子今求入，欲事之乎？抑代之也？」重耳不應。狐偃曰：「晉之統系，將在圉矣。如欲事之，是為國母。如欲代之，則仇讎之妻，又何問焉？」重耳猶有慚色。趙衰曰：「方奪其國，何有於妻？成大事而惜小節，後悔何及？」重耳意乃決。公孫枝復命於穆公。重耳擇吉布幣，就公館中成婚。懷嬴之貌，更美於齊姜，又妙選宗女四名為媵，俱有顏色，重耳喜出望處，遂不知有道路之苦矣。史官有詩論懷嬴之事云：<br>　　　　一女如何有二天？況於叔姪分相懸。只因要結秦歡好，不恤人言禮義愆。<br>秦穆公素重晉公子之品，又添上甥舅之親，情誼愈篤。三日一宴，五日一饗。秦世子罃亦敬事重耳，時時饋問。趙衰狐偃等因與秦臣蹇叔、百里奚、公孫枝等深相結納，共躊躇復國之事。一來公子新婚，二來晉國無釁，以此不敢輕易舉動。自古道：「運到時來，鐵樹花開。」天生下公子重耳，有晉君之分，有名的伯主，自然生出機會。<br>　　再說太子圉自秦逃歸，見了父親晉惠公。惠公大喜曰：「吾抱病已久，正愁付託無人。今吾子得脫樊籠，復還儲位，吾心安矣。」是秋九月，惠公病篤，託孤於呂省郤芮二人，使輔子圉：「群公子不足慮，只要謹防重耳。」呂郤二人頓首受命。是夜，惠公薨，太子圉主喪即位，是為懷公。懷公恐重耳在外為變，乃出令：「凡晉臣從重耳出亡者，因親及親，限三個月內俱要喚回。如期回者，仍復舊職，既往不咎。若過期不至，祿籍除名，丹書註死。父子兄弟坐視不召者，並死不赦！」老國舅狐突二子狐毛狐偃，俱從重耳在秦，郤芮私勸狐突作書，喚二子歸國。狐突再三不肯。郤芮乃謂懷公曰：「二狐有將相之才，今從重耳，如虎得翼。突不肯喚歸，其意不測，主公當自與言之。」懷公即使人召狐突。突與家人訣別而行。來見懷公，奏曰：「老臣病廢在家，不知宣召何言？」懷公曰：「毛偃在外，老國舅曾有家信去喚否？」突對曰：「未曾。」懷公曰：「寡人有令：『過期不至者，罪及親黨。』老國舅豈不聞乎？」突對曰：「臣二子委質重耳，非一日矣。忠臣事君，有死無二！二子之忠於重耳，猶在朝諸臣之忠於君也，即使逃歸，臣猶將數其不忠，戮於家廟。況召之乎？」懷公大怒，喝令二力士以白刃交加其頸，謂曰：「二子若來，免汝一死！」因索簡置突前，郤芮執其手，使書之。突呼曰：「勿執我手，我當自書。」乃大書「子無二父，臣無二君」八字。懷公大怒曰：「汝不懼耶？」突對曰：「為子不孝，為臣不忠，老臣之所懼也。若死，乃臣子之常事，有何懼焉！」舒頸受刑。懷公命斬於市曹。太卜郭偃見其屍，嘆曰：「君初嗣位，德未及於匹夫，而誅戮老臣，其敗不久矣！」即日稱疾不出。狐氏家臣，急忙逃奔秦國，報與毛偃知道。不知毛偃如何，且看下回分解。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=34.htm>上一篇</a> &nbsp;&nbsp;&nbsp;&nbsp; <a href=36.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>