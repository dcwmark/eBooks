<html>
<head>
<title>開放文學--東周列國志--第九十一回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=90.htm>上一篇</a> &nbsp;&nbsp;&nbsp;&nbsp; <a href=92.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第九十一回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>學讓國燕噲召兵　偽獻地張儀欺楚</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　話說蘇秦既「合從」六國，遂將從約寫一通，投於秦關。關吏送與秦惠文王觀之，惠文王大驚，謂相國公孫衍曰：「若六國為一，寡人之進取無望矣！必須畫一計散其從約，方可圖大事。」公孫衍曰：「首從約者，趙也。大王興師伐趙，視其先救趙者，即移兵伐之。如是，則諸侯懼而從約可散矣。」時張儀在座，意不欲伐趙，以負蘇秦之德。乃進曰：「六國新合，其勢未可猝離也。秦如伐趙，則韓軍宜陽，楚軍武關，魏軍河外，齊涉清河，燕悉銳師以助戰。秦師拒鬥不暇，何暇他移哉？夫近秦之國無如魏，而燕在北最遠。大王誠遣使以重賂求成於魏，以疑各國之心，而與燕太子結婚，如此，則從約自解矣。」惠文王稱善，乃許魏還襄陵……等七城以講和。魏亦使人報秦之聘，復以女許配秦太子。趙王聞之，召蘇秦責之曰：「子倡為從約，六國和親，相與擯秦，今未踰年，而魏燕二國皆與秦通，從約之不足恃明矣。倘秦兵猝然加趙，尚可望二國之救乎？」蘇秦惶恐謝曰：「臣請為大王出使燕國，必有以報魏也。」秦乃去趙適燕，燕易王以為相國。時易王新即位，齊宣王乘喪伐之，取十城。易王謂蘇秦曰：「始先君以國聽子，六國和親。今先君之骨未寒，而齊兵壓境，取我十城，如洹水之誓何？」蘇秦曰：「臣請為大王使齊，奉十城以還燕。」燕易王許之。蘇秦見齊宣王曰：「燕王者，大王之同盟，而秦王之愛婿也。大王利其十城，不惟燕怨齊，秦亦怨齊矣。得十城而結二怨，非計也。大王聽臣計，不如歸燕之十城，以結燕秦之歡。齊得燕秦，於以號召天下不難矣。」宣王大悅，乃以十城還燕。易王之母文夫人，素慕蘇秦之才，使左右召秦入宮，因與私通。易王知之而不言。秦懼，乃結好於燕相國子之，與聯兒女之姻。又使其弟蘇代蘇厲與子之結為兄弟，欲以自固。燕夫人屢召蘇秦，秦益懼，不敢往。乃說易王曰：「燕齊之勢，終當相并。臣願為大王行反間於齊。」易王曰：「反間如何？」秦對曰：「臣偽為得罪於燕，而出奔齊國，齊王必重用臣。臣因敗齊之政，以為燕地。」易王許之，乃收秦相印，秦遂奔齊。齊宣王重其名，以為客卿。秦因說宣王以田獵鐘鼓之樂。宣王好貨，因使厚其賦歛；宣王好色，因使妙選宮女；欲俟齊亂，而使燕乘之。宣王全然不悟，相國田嬰，客卿孟軻極諫，皆不聽。宣王薨，子湣王地立。初年頗勤國政，娶秦女為王后，封田嬰為薛公，號靖郭君，蘇秦客卿，用事如故。<br>　　話分兩頭。再說張儀聞蘇秦去趙，知從約將解，不與魏襄陵七邑之地。魏襄王怒，使人索地於秦。秦惠王使公子華為大將，張儀副之，帥師伐魏，攻下蒲陽。儀請於秦王，復以蒲陽還魏。又使公子繇質於魏，與之結好。張儀送之。魏襄王深感秦王之意。張儀因說曰：「秦王通魏甚厚，得城不取，又納質焉。魏不可無禮於秦，宜謀所以謝之。」襄王曰：「何以為謝？」張儀曰：「土地之外，非秦所欲也。大王割地以謝秦，秦之愛魏必深。若秦魏合兵以圖諸侯，大王之取償於他國者，必十倍於今之所獻也。」襄王惑其言。乃獻少梁之地以謝秦，又不敢受質。秦王大悅。因罷公孫衍，用張儀為相。時楚威王已薨，子熊槐立，是為懷王。張儀乃遣人致書懷王，迎其妻子，且言昔日盜璧之冤。楚懷王面責昭陽曰「張儀賢士，子何不進於先君，而迫之使為秦用也？」昭陽嘿然甚愧，歸家發病死。懷王懼張儀用秦；復申蘇秦「合從」之約，結連諸侯。而蘇秦已得罪於燕，去燕奔齊。張儀乃見秦王，辭相印，自請往魏。惠文王曰：「君舍秦往魏何意？」儀對曰：「六國溺於蘇秦之說，未能即解。臣若得魏柄，請令魏先事秦，以為諸侯之倡。」惠文王許之。儀遂投魏，魏襄王果用為相國。儀因說曰：「大梁南鄰楚，北鄰趙，東鄰齊，西鄰韓，而無山川之險可恃，此四分五裂之道也。故非事秦，國不得安」魏襄王計未定。張儀陰使人招秦伐魏，大敗魏師，取曲沃。髯翁有詩云：<br>　　　　仕齊卻為燕邦去，相魏翻因秦國來；雖則從橫分兩路，一般反覆小人才。<br>襄王怒，益不肯事秦，謀為「合從」，仍推楚懷王為「從約長」。於是蘇秦益重於齊。<br>　　時齊相國田嬰病卒，子田文嗣為薛公，號為孟嘗君。田嬰有子四十餘人，田文乃賤妾之子，以五月五日生。初生時，田嬰戒其妾棄之勿育。妾不忍棄，乃私育之。既長五歲，妾乃引見田嬰。嬰怒其違命。文頓首曰：「父所以見棄者何故？」嬰曰：「世人相傳五月五日為凶日，生子者長與戶齊，將不利於父母。」文對曰：「人生受命於天，豈受命於戶耶？若必受命於戶，何不增而高之？」嬰不能答，然暗暗稱奇。及文長十餘歲，便能接應賓客，賓客皆樂與之遊，為之延譽。諸侯使者至齊，皆求見田文。於是田嬰以文為賢，立為適子，遂繼薛公之爵，號孟嘗君。孟嘗君既嗣位，大築館舍，以招天下之士。凡士來投者，不問賢愚，無不收留。天下亡人有罪者皆歸之。孟嘗君雖貴，其飲食與諸客同。一日，待客夜食，有人蔽其火光。客疑飯有二等，投箸辭去。田文起坐，自持飯比之，果然無二。客嘆曰：「以孟嘗君待士如此，而吾過疑之，吾真小人矣！尚何面目立其門下？」乃引刀自剄而死。孟嘗君哭臨其喪甚哀，眾客無不感動。歸者益眾，食客嘗滿數千人。諸侯聞孟嘗君之賢，且多賓客，皆尊重齊，相戒不敢犯其境。正是：<br>　　　　虎豹踞山群獸遠，蛟龍在水怪魚藏；堂中有客三千輩，天下人人畏孟嘗。<br>　　再說張儀相魏三年，而魏襄王薨，子哀王立。楚懷王遣使弔喪，因徵兵伐秦，哀王許之。韓宣惠王、趙武靈王、燕王噲皆樂於從兵。楚使者至齊，齊湣王集群臣問計。左右皆曰：「秦甥舅之親，未有仇隙，不可伐。」蘇秦主「合從」之約，堅執以為可伐。孟嘗君獨曰：「言可伐與不可伐，皆非也。伐則結秦之仇，不伐則觸五國之怒。以臣愚計，莫如發兵而緩其行，兵發則不與五國為異同，行緩則可觀望為進退。」湣王以為然。即使孟嘗君帥兵二萬以往。孟嘗君方出齊郊，遽稱病延醫療治，一路耽擱不行。<br>　　卻說韓、趙、魏、燕四王，與楚懷王相會於函穀關外，刻期進攻。懷王雖為「從約長」，那四王各將其軍，不相統一。秦守將樗里疾大開關門，陳兵索戰，五國互相推諉，莫敢先發。相持數日，樗里疾出奇兵，絕楚餉道，楚兵乏食，兵士皆譁。樗里疾乘機襲之，楚兵敗走。於是四國皆還。孟嘗君未至秦境，而五國之師已撤矣。（此乃孟嘗君之巧計也。）孟嘗君回齊，齊湣王嘆曰：「幾誤聽蘇秦之計！」乃贈孟嘗君黃金百斤，為食客費，益愛重之。蘇秦自愧以為不及。楚懷王恐齊秦交合，乃遣使厚結於孟嘗君，與齊申盟結好，兩國聘使往來不絕。自齊宣王之世，蘇秦專貴寵用，左右貴戚，多有妒者。及湣王時，秦寵未衰。今日湣王不用蘇秦之計，卻依了孟嘗君，果然伐秦失利，孟嘗君受多金之賞，左右遂疑湣王已不喜蘇秦矣，乃募壯士，懷利匕首，刺蘇秦於朝。匕首入秦腹，秦以手按腹而走，訴於湣王。湣王命擒賊，賊已逸去不可得。蘇秦曰：「臣死之後，願大王斬臣之頭，號令於市曰：『蘇秦為燕行反間於齊，今幸誅死，有人知其陰事來告者，賞以千金。』如是，則賊可得也。」言訖，拔去匕首，血流滿地而死。湣王依其言，號令蘇秦之頭於齊市中。須臾，有人過其頭下，見賞格，自誇於人曰：「殺秦者，我也！」市吏因執之以見湣王。王令司寇以嚴刑鞫之，盡得主使之人，誅滅凡數家。史官論蘇秦雖身死，猶能用計自報其仇，可為智矣！而身不免見刺，豈非反覆不忠之報乎？蘇秦死後，其賓客往往洩蘇秦之謀，言：「秦為燕而仕齊。」湣王始悟秦之詐，自是與燕有隙，欲使孟嘗君將兵伐燕。蘇代說燕王，納質子以和齊。燕王從之，使蘇厲引質子來見湣王。湣王恨蘇秦不已，欲囚蘇厲。蘇厲呼曰：「燕王欲以國依秦，臣之兄弟陳大王之威德，以為事秦不如事齊，故使臣納質請平。大王奈何疑死者之心，而加生者之罪乎？」湣王悅，乃厚待蘇厲。厲遂委質為齊大夫。蘇代留仕燕國。史官有《蘇秦贊》曰：<br>　　　　季子周人，師事鬼谷；揣摩既就，《陰符》伏讀。合從離橫，佩印者六；晚節不終，燕齊反覆。<br>　　再說張儀見六國伐秦無成，心中暗喜，及聞蘇秦已死，乃大喜曰：「今日乃吾吐舌之時矣。」遂乘間說魏哀王曰：「以秦之強，禦五國而有餘，此其不可抗明矣。本倡『合從』之議者蘇秦，而秦且不保其身，況能保人國乎？夫親兄弟共父母者，或因錢財爭鬥不休，況異國哉？大王猶執蘇秦之議，不肯事秦，倘列國有先事秦者，合兵攻魏，魏其危矣。」哀王曰：「寡人願從相國事秦，誠恐秦不見納，奈何？」張儀曰：「臣請為大王謝罪於秦，以結兩國之好。」哀王乃飾車從，遣張儀入秦求和。於是秦魏通好。張儀遂留秦，仍為秦相。<br>　　再說燕相國子之身長八尺，腰大十圍，肌肥肉重，面闊口方，手綽飛禽，走及奔馬，自燕易王時，已執國柄。及燕王噲嗣位，荒於酒色，但貪逸樂，不肯臨朝聽政，子之遂有篡燕之意。蘇代蘇厲與子之相厚，每對諸侯使者，揚其賢名。燕王噲使蘇代如齊，問候質子，事畢歸燕，燕王噲問曰：「聞齊有孟嘗君，天下之大賢也，齊王有此賢臣，遂可以霸天下乎？」代對曰：「不能。」噲問曰：「何故不能？」代對曰：「知孟嘗君之賢，而任之不專，安能成霸？」噲曰：「寡人獨不得孟嘗君為臣耳，何難專任哉！」蘇代曰：「今相國子之，明習政事，是即燕之孟嘗君也。」噲乃使子之專決國事。忽一日，噲問於大夫鹿毛壽曰：「古之人君多矣，何以獨稱堯舜？」鹿毛壽亦是子之之黨，遂對曰：「堯舜所以稱聖者，以堯能讓天下於舜，舜能讓天下於禹也。」噲曰：「然則禹何為獨傳於子？」鹿毛壽曰：「禹亦嘗讓於天下於益，但使代理政事，而未嘗廢其太子。故禹崩之後，太子啟竟奪益之天下。至今論者謂禹德衰，不及堯舜，以此之故。」燕王曰：「寡人欲以國讓於子之，事可行否？」鹿毛壽曰：「王如行之，與堯舜何以異哉？」噲遂大集群臣，廢太子平，而禪國於子之。子之佯為謙遜，至於再三，然後敢受。乃郊天祭地，服袞冕，執圭，南面稱王，略無慚色。噲反北面列於臣位，出就別宮居住。蘇代鹿毛壽俱拜上卿。將軍市被心中不忿，乃帥本部軍士，往攻子之，百姓亦多從之。兩下連戰十餘日，殺傷數萬人，市被終不勝，為子之所殺。鹿毛壽言於子之曰：「市被所以作亂者，以故太子平在也。」子之因欲收太子平。太傅郭隗與平微服共逃於無終山避難。平之庶弟公子職，出奔韓國。國人無不怨憤。齊湣王聞燕亂，乃使匡章為大將，率兵十萬，從渤海進兵。燕人恨子之入骨，皆簞食壺漿，以迎齊師，無有持寸兵拒戰者。匡章出兵，凡五十日，兵不留行，直達燕都，百姓開門納之。子之之黨，見齊兵眾盛，長驅而入，亦皆聳懼奔竄。子之自恃其勇，與鹿毛壽率兵拒戰於大衢。兵士漸散，鹿毛壽戰死，子之身負重傷，猶格殺百餘人，力竭被擒。燕王噲自縊於別宮。蘇代奔周。匡章因毀燕之宗廟，盡收燕府庫中寶貨，將子之置囚車中，先解去臨淄獻功。燕地三千餘里，大半俱屬於齊。匡章留屯燕都，以徇屬邑。（此周赧王元年事也。）齊湣王親數子之之罪，凌遲處死，以其肉為醢，遍賜群臣。子之為王纔一歲有餘，癡心貪位，自取喪滅，豈不愚哉！燕人雖恨子之，見齊王意在滅燕，眾心不服，乃共求故太子平，得之於無終山，奉以為君，是為昭王。郭隗為相國。時趙武靈王不忿齊之并燕，使大將樂池迎公子職於韓，欲奉立為燕王，聞太子平已立，乃止。敦隗傳檄燕都，告以恢復之義，各邑已降齊者，一時皆叛齊為燕。匡章不能禁止，遂班師回齊。昭王仍歸燕都，修理宗廟，志復齊仇，乃卑身厚幣，欲以招來賢士，謂相國郭隗曰：「先王之恥，孤早夜在心。若得賢士，可與共圖齊事者，孤願以身事之，惟先生為孤擇其人。」郭隗曰：「古之人君，有以千金使涓人求千里之馬。途遇死馬，旁人皆環而嘆息，涓人問其故，答曰：『此馬生時，日行千里，今死，是以惜之。』涓人乃以五百金買其骨，囊負而歸。君大怒曰：『此死骨何用，而廢棄吾多金耶？』涓人答曰：『所以費五百金者，為千里馬之骨故也。此奇事，人將競傳，必曰：「死馬且得重價，況活馬乎？」馬今至矣。』不期年，得千里之馬三匹。今王欲致天下賢士，請以隗為馬骨，況賢於隗者，誰不求價而至哉？」於是昭王特為郭隗築宮，執弟子之禮，北面聽教，親供飲食，極其恭敬。復於易水之旁，築起高臺，積黃金於臺上，以奉四方賢士，名曰招賢臺，亦曰黃金臺。於是燕王好士，傳布遠近。劇辛自趙往，蘇代自周往，鄒衍自齊往，屈景自衛往。昭王悉拜為客卿，與謀國事。元劉因有《黃金臺詩》云：<br>　　　　燕山不改色，易水無剩聲；誰知數尺臺，中有萬古情！區區後世人，猶愛黃金名；黃金亦何物，能為賢重輕？周道日東漸，二老皆西行；養民以致賢，王業自此成。<br>　　話分兩頭。再說齊湣王既勝燕，殺燕王噲與子之，威震天下，秦惠文王患之。而楚懷王為「從約長」，與齊深相結納，置符為信。秦王欲離齊楚之黨，召張儀問計。張儀奏曰：「臣憑三寸不爛之舌，南遊於楚，伺便進言，必使楚王絕齊而親於秦。」惠文王曰：「寡人聽子。」張儀乃辭相印遊楚。知懷王有嬖臣，姓靳名尚，在王左右，言無不從。乃先以重賄納交於尚，然後往見懷王。懷王重張儀之名，迎之於郊，賜坐而問曰：「先生辱臨敝邑，有何見教？」張儀曰：「臣之此來，欲合秦楚之交耳！」楚懷王曰：「寡人豈不願納交於秦哉？但秦侵伐不已，是以不敢求親也。」張儀對曰：「今天下之國雖七，然大者無過楚齊，與秦而三耳。秦東合於齊則齊重，南合於楚則楚重。然寡君之意，竊在楚而不在齊。何也？以齊為婚姻之國，而負秦獨深也。寡君欲事大王，雖儀亦願為大王門闌之廝。而大王與齊通好，犯寡君之所忌。大王誠能閉關而絕齊，寡君願以商君所取楚商於之地六百里，還歸於楚，使秦女為大王箕帚妾。秦楚世為婚姻兄弟，以禦諸侯之患。惟大王納之！」懷王大悅曰：「秦肯還楚故地，寡人又何愛於齊？」群臣皆以楚復得地，合詞稱賀。獨一人挺然出奏曰：「不可，不可！以臣觀之，此事宜弔不宜賀！」楚懷王視之，乃客卿陳軫也。懷王曰：「寡人不費一兵，坐而得地六百里，群臣賀，子獨弔，何故？」陳軫曰：「王以張儀為可信乎？」懷王笑曰：「何為不信？」軫曰：「秦所以重楚者，以有齊也。今若絕齊，則楚孤矣。秦何重於孤國，而割六百里之地以奉之耶？此張儀之詭計也。倘絕齊而張儀負王，不與王地，齊又怨王，而反附於秦，齊秦合而攻楚，楚亡可待矣！臣所謂宜弔者，為此也。王不如先遣一使隨張儀往秦受地，地入楚而後絕齊未晚。」大夫屈平進曰：「陳軫之言是也。張儀反覆小人，決不可信！」嬖臣靳尚曰：「不絕齊，秦肯與我地乎？」懷王點頭曰：「張儀不負寡人明矣。陳子閉口勿言，請看寡人受地。」遂以相印授張儀，賜黃金百鎰，良馬十駟，命北關守將勿通齊使。一面使逢侯丑隨張儀入秦受地。張儀一路與逢侯丑飲酒談心，歡若骨肉。將近咸陽，張儀詐作酒醉，失足墜於車下。左右慌忙扶起，儀曰：「吾足脛損傷，急欲就醫。」先乘臥車入城，表奏秦王，留逢侯丑於館驛。儀閉門養病，不入朝。逢侯丑求見秦王，不得，往候張儀，只推未愈。如此三月，丑乃上書秦王，述張儀許地之言。惠文王復書曰：「儀如有約，寡人必當踐之。但聞楚與齊尚未決絕，寡人恐受欺於楚，非得張儀病起，不可信也。」逢侯丑再往張儀之門，儀終不出。乃遣人以秦王之言，還報懷王。懷王曰：「秦猶謂楚之絕齊未甚耶？」乃遣勇士宋遺假道於宋，借宋符直造齊界，辱罵湣王。湣王大怒，遂遣使西入秦，願與秦共攻楚國。張儀聞齊使者至，其計已行，乃稱病愈入朝。遇逢侯丑於朝門，故意訝曰：「將軍胡不受地，乃尚淹吾國耶？」丑曰：「秦王專侯相國面決，今幸相國玉體無恙，請入言於王，早定地界，回覆寡君。」張儀曰：「此事何須關白秦王耶？儀所言者，乃儀之俸邑六里，自願獻於楚王耳。」丑曰：「臣受命於寡君，言商於之地六百里，未聞只六里也。」張儀曰：「楚王殆誤聽乎？秦地皆百戰所得，豈肯以尺土讓人？況六百里哉？」逢侯丑還報懷王。懷王大怒曰：「張儀果是反覆小人，吾得之，必生食其肉！」遂傳旨發兵攻秦。客卿陳軫進曰：「臣今日可以開口乎？」懷王曰：「寡人不聽先生之言，為狡賊所欺，先生今日有何妙計？」陳軫曰：「大王已失齊助，今復攻秦，未見利也。不如割兩城以賂秦，與之合兵而攻齊，雖失地於秦，尚可取償於齊。」懷王曰：「本欺楚者，秦也，齊何罪焉？合秦而攻齊，人將笑我。」即日拜屈<img src=LIO.BMP align=absmiddle border=0>為大將，逢侯丑副之，興兵十萬，取路天柱山西北而進，逕襲藍田。秦王命魏章為大將，甘茂為副，起兵十萬拒之。一面使人徵兵於齊。齊將匡章亦率師助戰。屈<img src=LIO.BMP align=absmiddle border=0>雖勇，怎當二國夾攻，連戰俱北。秦齊之兵，追至丹陽，屈<img src=LIO.BMP align=absmiddle border=0>聚殘兵復戰，被甘茂斬之。前後獲首級八萬有餘，名將逢侯丑等死者七十餘人，盡取漢中之地六百里，楚國震動。韓魏聞楚敗，亦謀襲楚。楚懷王大懼，乃使屈平如齊謝罪。使陳軫如秦軍，獻二城以求和。魏章遣人請命於秦王，惠文王曰：「寡人欲得黔中之地，請以商於地易之，如允，便可罷兵。」魏章奉秦王之命，使人言於懷王。懷王曰：「寡人不願得地，願得張儀而甘心焉！如上國肯以張儀畀楚，寡人情願獻黔中之地為謝。」不知秦王肯放張儀入楚否，且看下回分解。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=90.htm>上一篇</a> &nbsp;&nbsp;&nbsp;&nbsp; <a href=92.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>