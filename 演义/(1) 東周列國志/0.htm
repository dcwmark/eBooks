<html>
<head>
<title>開放文學--東周列國志--</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      東周列國志 </a>>> </font></td>
     <td width="60%" align=right>本書始 &nbsp;&nbsp;&nbsp;&nbsp; <a href=1.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b></b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>序</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 序<br><br>　　書之名無慮數十百種，而究其實，不過經與史二者而已。經所以載道，史所以紀事者也。六經開其源，後人踵增焉。訓戒、論議、考辨之屬，皆經之屬也；鑒記、紀傳、敘志之屬，皆史之屬也。<br>　　顧六經者，聖人之書也。言體必有用，言用必有體。《易》與《禮》、《樂》，經中之經也，而事亦紀焉；《詩》、《書》、《春秋》，經中之史也，而道亦彰焉。後人才識淺短，遂不得不歧而貳之。貳之，斯不能不有所戾。故高譚名理者，常絀於博識之士；而自矜該洽者，其是非或謬於聖人。顧理無二致，故言道之書，雖世不乏著，究其精者，亦不過恢張餘蘊，僅可作佐翼注疏。其卑者，糟魄唾餘而已。若稍肆焉，則穿鑿傅會破碎支離之弊出矣。<br>　　至於事則不然，日異月新，千態萬狀，非聖人已然之書所能盡也。故經不能以有所益，而史則日以多；史固盛衰成敗廢興存亡之跡也。已然者事，而所以然者理也。理不可見，依事而彰，而事莫備於史。天道之感召，人事之報施，智愚忠佞賢奸之辨，皆於是乎取之。則史者可以翊經以為用，亦可謂兼經以立體者也。<br>　　自制舉藝出，而經學遂湮，然帖括家以場屋功令，故猶知誦其章句。至於史學，其書既灝瀚，文復簡奧，又無與於進取之途，故專門名家者，代不數人。學士大夫，則多廢焉置之；偶一展卷，率為睡魔作引耳。至於後進初學之士，若強以讀史，則不免頭涔涔目森森，直苦海視之矣。《春秋》三傳，《左氏》最為明備，專經者，猶或不能舉其詞，況其他乎？<br>　　顧人多不能讀史，而無人不能讀稗官。稗官固亦史之支派，特更演繹其詞耳。善讀稗官者，亦可進於讀史，故古人不廢《東周列國》一書，稗官之近正者也。周自平轍東移，下逮呂政，上下五百有餘年之間，列國數十，變故萬端，事緒紛糾，人物龐雜，最為棘目聱牙，其難讀更倍於他史。而一變為稗官，則童&#31305;無不可得讀。夫至童&#31305;皆可讀史，豈非大樂極快之事邪？然世之讀稗官者甚眾，而卒不獲讀史之益者何哉？蓋稗官不過紀事而已，其有智愚忠佞賢奸之行事，與國家之興廢存亡盛衰成敗，雖皆臚列其跡，而與天道之感召，人事之報施，智愚忠佞賢奸計言行事之得失，及其所以盛衰成敗廢興存亡之故，固皆未能有所發明，則讀者於事之初終原委，方且懵焉昧之，又安望其有益於學問之數哉？夫既無與於學問之數，則讀猶不讀，是為無益之書，安用災梨禍棗為？坊友周君，深慮於此，囑予者屢矣。<br>　　寅卯之歲，予家居多暇，稍為評焉。條其得失，而抉其隱微，雖未必盡合於當日之指，而依理論斷，是非既頗不謬於聖人，而亦不致遺嗤於博識之士，聊以豁讀者之心目，於史學或亦不無小裨焉。故既為評之，而復之如此。<br> <br>　　乾隆十有七年春，七都夢夫蔡元放氏題。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      東周列國志 </a>>> </font></td>
     <td width="60%" align=right>本書始 &nbsp;&nbsp;&nbsp;&nbsp; <a href=1.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>