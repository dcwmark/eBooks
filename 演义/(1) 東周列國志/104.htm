<html>
<head>
<title>開放文學--東周列國志--第一○四回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=103.htm>上一篇</a> &nbsp;&nbsp;&nbsp;&nbsp; <a href=105.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第一○四回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>甘羅童年取高位　嫪毐偽腐亂秦宮</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　話說王翦退軍十里，吩咐深溝高壘，分守險阨，不許出戰。卻發軍二萬，往助桓齮王賁，催他早早收功。樊於期連日悉銳出戰，秦兵只是不應。於期以王翦為怯，正想商議分兵往救長子壺關二處，忽哨馬報道：「二城已被秦兵攻下！」於期大驚，乃立屯於城外，以安長安君之意。<br>　　卻說桓齮王賁聞王翦移營伏龍山，引兵來見，言：「二城俱已收復，分兵設守，諸事停妥。」王翦大喜曰：「屯留之勢孤矣！只擒得樊於期，便可了事。」言未畢，守營卒報道：「今有將軍辛勝，奉秦王之命來到，已在營外。」王翦迎入帳中，問其來意。辛勝曰：「一者，以軍士勞苦，命&#36087;犒賞頒賜；二者，秦王深恨樊於期，傳語將軍：『必須生致其人，手劍斬首，以快其恨！』」王翦曰：「將軍此來，正有用處。」遂將來物犒賞三軍。然後發令，使桓齮王賁各引一軍，分作左右埋伏，卻教辛勝引五千人馬，前去搦戰，自己引大軍准備攻城。<br>　　再說成嶠聞長子壺關二城不守，使人急召樊於期入城商議。樊於期曰：「只在旦晚，與決一戰，若戰而不勝，當與王子北走燕趙，連合諸侯，共誅偽主，以安社稷。」成嶠曰：「將軍小心在意。」樊於期復還本營。哨馬報：「秦王新遣將軍辛勝，今來索戰。」樊於期曰：「無名小卒，吾先除之。」遂率軍開營出迎。略戰數合，辛勝倒退。樊於期恃勇前進，約行五里，桓齮王賁兩路伏兵殺出，於期大敗。急收軍回，王翦兵已布滿城下。於期大奮神威，殺開一條血路，城中開門接應入去了。王翦合兵圍城，攻打甚急。樊於期親自巡城，晝夜不倦。楊端和在城中，見事勢甚危，乘夜求見長安君成嶠，稱：「有機密事求見。」成嶠見是舊日門下之客，欣然喚入。端和請屏左右，告曰：「秦之強，君所知也。雖六國不能取勝，君乃欲以孤城抗之，必無幸矣」。」成嶠曰：「樊於期言：『今王非先王所出。』導我為此，非吾初意也。」端和曰：「樊於期恃匹夫之勇，不顧成敗，欲以君行僥倖之事。今傳檄郡縣，無有應者，而王將軍攻圍甚急，城破之後，君何以自全乎？」成嶠曰：「吾欲奔燕趙，『合從』諸國，足下以為可否？」端和曰：「『合從』之事，趙肅侯、齊湣王、魏信陵、楚春申俱曾為之，方合旋散，其不可成明矣。六國誰非畏秦者？君所在之國，秦遣一介責之，必將縛君以獻，君尚可望活乎？」成嶠曰：「足下為吾計當如何？」端和曰：「王將軍亦知君為樊於期所誘，有密書一封，託致於君。」遂將書呈上。成嶠發而觀之，略曰：<br>　　　　君親則介弟，貴則侯封，奈何聽無稽之言，行不測之事，自取喪滅，豈不惜哉？首難者樊於期，君能斬其首，獻於軍前，束手歸罪，某當保奏，王必恕君。若遲回不決，悔無及矣！<br>成嶠看畢，流淚而言曰：「樊將軍忠直之士，何忍加誅？」端和嘆曰：「君所謂婦人之仁也！若不見從，臣當辭去。」成嶠曰：「足下且暫勞作伴，不可遠離，所言俟從容再議。」端和曰：「願君勿洩吾言也。」次日，樊於期駕車來見成嶠曰：「秦兵勢盛，人情惶懼，城旦暮不保，願同王子出避燕趙，更作後圖。」成嶠曰：「吾宗族俱在咸陽，今遠避他國，知其納否？」樊於期曰：「諸國皆苦秦暴，何愁不納？」正話間，外報：「秦兵在南門索戰。」樊於期催并數次曰：「王子今不行，後將不可出矣。」成嶠猶豫不決。樊於期只得綽刀登車，馳出南門，復與秦兵交鋒。楊端和勸成嶠登城觀戰。只見樊於期鏖戰良久，秦兵益進，於期不能抵當，奔回城下，高叫：「開門！」楊端和仗劍立於成嶠之旁，厲聲曰：「長安君已全城歸降矣！樊將軍請自便。有敢開門者斬！」袖中出一旗，旗上有個「降」字。左右皆端和親戚，便將降旗&#21948;起，不由成嶠做主，成嶠惟垂泣而已。樊於期嘆口氣曰：「孺子不足輔也！」秦兵圍於期數重，因秦王之命，欲生致於期，不敢施放冷箭。於期復殺開一條血路，遙望燕國而去。王翦追之不及。楊端和使成嶠開門，以納秦兵。將成嶠幽於公館，遣辛勝往咸陽報捷，兼請長安君發落。秦太后脫笄代長安君請罪，求免其死，且轉乞呂不韋言之。秦王政怒曰：「反賊不誅，骨肉皆將謀叛矣！」遂遣使命王翦即梟斬成嶠於屯留。凡軍吏從嶠者，皆取斬。合城百姓，盡遷於臨洮之地。一面懸賞格購樊於期：「有能擒獻者，賞以五城。」使者至屯留，宣秦王之命。成嶠聞不蒙赦，自縊於館舍。翦仍梟其首，懸於城門。軍吏死者凡數萬人。百姓遷徙，城中一空。（此秦王政七年事也。）髯翁有詩云：<br>　　　　非種侵苗理合鋤，萬全須看勢何如？屯留困守終無濟，罪狀空傳一紙書。<br>　　是時秦正政年已長成，生得身長八尺五寸，英偉非常，質性聰明，志氣超邁，每事自能主張，不全由太后呂不韋做主。既定長安君之亂，乃謀復蒙驁之仇，集群臣議伐趙。剛成君蔡澤進曰：「趙者，燕之世仇也，燕之附趙，非其本心。某請出使於燕，使燕王效質稱臣，以孤趙之勢。然後與燕共伐趙，我因以廣河間之地，此莫大之利也。」秦王以為然，即遣蔡澤往燕。澤說燕王曰：「燕趙皆萬乘之國也，一戰而栗腹死，再戰而劇辛亡，大王忘兩敗之仇，而與趙共事，西向以抗強秦，勝則利歸於趙，不勝則禍歸於燕，是為燕計者過也。」燕王曰：「寡人非甘心於趙，其奈力不敵何？」蔡澤曰：「今秦王欲修五國『合從』之怨，臣竊以為燕與趙世仇，其從兵殆非得已，大王若遣太子為質於秦，以信臣之言，更請秦之大臣一人，以為燕相，則燕秦之交，固於膠漆，合兩國之力，於以雪恥於趙不難矣。」燕王聽其言，遂使太子丹為質於秦，因請大臣一人，以為燕相。呂不韋欲遣張唐，使太史卜之，大吉。張唐託病不肯行。不韋駕車親自往請，張唐辭曰：「臣屢次伐趙，趙怨臣深矣！今往燕，必經趙過，臣不可往。」不韋再三強之，張唐堅執不從。<br>　　不韋回府中，獨坐堂上納悶。門下客有甘羅者，乃是甘茂之孫，時年僅十二歲；見不韋有不悅之色，進而問曰：「君心中有何事？」不韋曰：「孺子何知，而來問我？」甘羅曰：「所貴門下土者，謂其能為君分憂任患也。君有事而不使臣得聞，雖欲效忠無地矣。」不韋曰：「吾向者令剛成君使燕，燕太子丹已入質矣。今欲使張卿相燕，占得吉，而彼堅不肯行，吾所以不快者此耳！」甘羅曰：「此小事，何不早言？臣請行之。」不韋怒，連叱曰：「去，去！我親往請之而不得，豈小子所能動耶？」甘羅曰：「昔項橐七歲為孔子師。今臣生十二歲，長於橐五年，試臣而不效，叱臣未晚。奈何輕量天下之士，遽以顏色相加哉？」不韋奇其言，改容謝之曰：「孺子能令張卿行者，事成當以卿位相屈。」甘羅欣然辭去，往見張唐。唐雖知為文信侯門客，見其年少輕之，問曰：「孺子何以見辱？」甘羅曰：「特來弔君耳！」張唐曰：「某有何事可弔？」甘羅曰：「君之功，自謂比武安君何如？」唐曰：「武安君南挫強楚，北威燕趙，戰勝攻取，破城墮邑，不計其數，某功不及十之一也。」甘羅曰：「然則應侯之用於秦也，視文信侯孰專？」張唐曰：「應侯不及文信侯之專。」甘羅曰：「君明知文信侯之權重於應侯乎？」張唐曰：「何為不知。」甘羅曰：「昔應侯欲使武安君攻趙，武安君不肯行，應侯一怒，而武安君遂出咸陽，死於杜郵。今文信侯自請君相燕，而君不肯行；此武安君所以不容於應侯者，而謂文信侯能容君乎？君之死期不遠矣。」張唐悚然有懼色，謝曰：「孺子教我！」乃因甘羅以請罪於不韋，即日治裝。將行，甘羅謂不韋曰：「張唐聽臣之說，不得已而往燕，然中情不能不畏趙也。願假臣車五乘，為張唐先報趙。」不韋已知其才，乃入言於秦王曰：「有甘茂之孫甘羅，年雖少，然名家之子孫，甚有智辯。今者張唐稱病，不肯相燕，甘羅一說而即行。復請先報趙王，惟王遣之！」秦王宣甘羅入見，身纔五尺，眉目秀美如畫，秦王已自喜歡，問曰：「孺子見趙王何以措詞？」甘羅對曰：「察其喜懼，相機而進。言若波興，隨風而轉，不可以預定也。」秦王給以良車十乘，僕從百人，從之使趙。<br>　　趙悼襄王已聞燕秦通好，正怕二國合計謀趙，忽報秦使者來到，喜不可言，遂出郊二十里，迎接甘羅。及見其年少，暗暗稱奇，問曰：「向為秦通三川之路者，亦甘氏，於先生為何人？」甘羅曰：「臣祖也。」趙王曰：「先生年幾何？」對曰：「十二歲。」趙王曰：「秦廷年長者，不足使乎？何以及生生？」甘羅曰：「秦王用人，各因其任。年長者任以大事，年幼者任以小事。臣年最幼，故為使於趙耳。」趙王見其言辭磊落，又暗暗稱奇，問曰：「先生下辱敝邑，有何見教？」甘羅曰：「大王聞燕太子丹入質於秦乎？」趙王曰：「聞之。」甘羅又曰：「大王聞張唐相燕乎？」趙王曰：「亦聞之。」甘羅曰：「夫燕太子丹入質於秦，是燕不欺秦也。張唐相燕，是秦不欺燕也。燕秦不相欺，而趙危矣！」趙王曰：「秦所以親燕者何意？」甘羅曰：「秦之親燕，欲相與攻趙，而廣河間之地也。大王不如割五城獻秦，以廣河間，臣請言於寡君，止張唐之行，絕燕之好，而與趙為歡。夫以強趙攻弱燕，而秦不為救，此其所得，豈止五城而已哉？」趙王大悅，賜甘羅黃金百鎰，白璧二雙，以五城地圖付之，使還報秦王。秦王喜曰：「河間之地，賴孺子而廣矣！孺子之智，大於其身。」乃止張唐不遣，張唐亦深感之。趙聞張唐不行，知秦不助燕，乃命龐煖李牧合兵伐燕，取上谷三十城，趙得十九城，而以十一城歸秦。秦王封甘羅為上卿，復以向時所封甘茂田宅賜之。今俗傳甘羅十二為丞相，正謂此也。有詩為證：<br>　　　　片言納地廣河間，上谷封疆又割燕；許大功勞出童子，天生智慧豈因年？<br>又有詩云：<br>　　　　甘羅早達子牙遲，遲早窮通各有時；請看春花與秋菊，時來自發不愆期。<br>燕太子丹在秦，聞秦之背燕而與趙，如坐針氈，欲逃歸，又恐不得出關，乃求與甘羅為友，欲資其謀，為歸燕之計。忽一夕，甘羅夢紫衣吏持天符來，言：「奉上帝命，召歸天上。」遂無疾而卒。高才不壽，惜哉！太子丹遂留於秦矣。<br>　　話分兩頭。卻說呂不韋以陽偉善戰，得寵於莊襄后，出入宮闈，素無忌憚；及見秦王年長，英明過人，始有懼意。奈太后淫心愈熾，不時宣召入甘泉宮。不韋怕一旦事發，禍及於己，欲進一人以自代，想可以稱太后之意者，而難其人。聞市人嫪大，其陽具有名，里中淫婦人爭事之。秦語呼人之無士行者曰毐，因稱為嫪毐。偶犯淫罪，不韋曲赦之，留為府中舍人。秦俗：農事畢，國中縱倡樂三日，以節其勞。凡百戲任人陳設，有一長一藝，人所不能者，全在此日施逞。呂不韋以桐木為車輪，使嫪毐以其陽具穿於桐輪之中，輪轉而具不傷，市人皆掩口大笑。太后聞其事，私問於不韋，似有欣羨之意。不韋曰：「太后欲見其人乎？臣請進之。」太后笑而不答，良久曰：「君戲言耶？此外人，安得入內？」不韋曰：「臣有一計在此。使人發其舊罪，下之腐刑，太后行重賂於行刑者，詐為閹割，然後以宦者給事宮中，乃可長久。」太后大悅曰：「此計甚妙！」乃以百金授不韋，不韋密召嫪毐，告之以故。毐性淫，欣然自以為奇遇矣。不韋果使人發其他淫罪，論以腐刑。因以百金分賂主刑官吏，取驢陽具及他血，詐作閹割，拔其鬚眉。行刑者故意將驢陽傳示左右，盡以為嫪毐之具。傳聞者莫不駭異。嫪毐既詐腐如宦者狀，遂雜於內侍之中以進。太后留侍宮中。夜令侍寢，試之，大暢所欲，以為勝不韋十倍也。明日，厚賜不韋，以酬其功。不韋乃倖得自脫。太后與嫪毐相處如夫婦。未幾懷&#23001;，太后恐生產時不可隱，詐稱病，使嫪毐行金賂卜者，使詐言宮中有祟，當避西方二百里之外。秦王政頗疑呂不韋之事，亦幸太后稍遠去，絕其往來，乃曰：「雍州去咸陽西二百餘里，且往時宮殿俱在，太后宜居之。」於是太后徙雍城，嫪毐為御而往。既去咸陽，居雍故宮，名曰大鄭宮，嫪毐與太后，益相親不忌，兩年之中，連生二子，築密室藏而育之。太后私與毐約，異日王崩，以其子為後，外人頗有知者，但無人敢言。太后奏稱嫪毐代王侍養有功，請封以土地。秦王奉太后之命，封毐為長信侯，予以山陽之地。毐驟貴，愈益恣肆。太后每日賞賜無算，宮室輿馬，田獵遊戲，任其所欲，事無大小，皆決於毐。毐蓄家僮數千人，賓客求宦達，願為舍人者，復千餘人。又賄結朝貴為己黨，趨權者爭附之，聲勢反過於文信侯矣。<br>　　秦王政九年春，彗星見，其長竟天，太史占之曰：「國中當有兵變也。」按秦襄公立鄜畤以祀白帝，後德公遷都於雍，遂於雍立郊天之壇，秦穆公又立寶夫人祠，歲歲致祭，遂為常規。後來雖再遷咸陽，此規不廢。太后居於雍城，秦王政每歲以郊祀之期，至雍朝見太后。因舉祀典，自有祈年宮駐駕。是春復當其期，適有彗星之變，臨行，使大將王翦耀兵於咸陽三日，同尚父呂不韋守國。桓齮引兵三萬，屯於岐山，然後起駕。時秦王已二十六歲，猶未冠。太后命於德公之廟，行冠禮，佩劍，賜百官大酺五日。太后亦與秦王宴於大鄭故宮。也是嫪毐享福太過，合當生出事來。毐與左右貴臣，賭博飲酒，至第四日，嫪毐與中大夫顏洩，連博失利，飲酒至醉，復求覆局。洩亦醉，不從。嫪毐直前扭顏洩，批其頰。洩不讓，亦摘去嫪毐冠纓。毐怒甚，瞋目大叱曰：「吾乃今王之假父也！爾窶人子，何敢與我抗乎？」顏洩懼，走出，恰遇秦王政從太后處飲酒出宮。顏洩伏地叩頭，號泣請死。秦王政是有心機之人，不發一言，但令左右扶至祈年宮，然後問之。顏洩將嫪毐批頰，及自稱假父之語，述了一遍。因奏：「嫪毐實非宦者，詐為腐刑，私侍太后，見今產下二子，在於宮中，不久謀篡秦國。」秦王政聞之，大怒，密以兵符往召桓齮，使引兵至雍。有內史肆佐弋竭二人，素受太后及嫪毐金錢，與為死黨，知其事，急奔嫪毐府中告之。毐已酒醒，大驚，夜叩大鄭宮，求見太后，訴以如此這般：「今日之計，除非乘桓齮兵未到，盡發宮騎衛卒，及賓客舍人，攻祈年宮，殺卻今王，我夫妻尚可相保。」太后曰：「宮騎安肯聽吾令乎？」嫪毐曰：「願借太后璽，假作御寶用之。託言『祈年宮有賊，王有令，召宮騎齊往救駕。』宜無不從。」太后是時主意亦亂，曰：「惟爾行之。」遂出璽付毐。毐偽作秦王御書，加以太后璽文，遍召宮騎衛卒，（本府賓客舍人，自不必說。）亂至次日午牌，方纔取齊。嫪毐與內史肆佐弋竭，分將其眾，圍祈年宮。秦王政登臺，問各軍犯駕之意。答曰：「長信侯傳言行宮有賊，特來救駕。」秦王曰：「長信侯便是賊！宮中有何賊耶？」宮騎衛卒等聞之，一半散去；一半膽大的，便反戈與賓客舍人相鬥。秦王下令：「有生擒嫪毐者，賜錢百萬；殺之而以其首獻者，賜錢五十萬；得逆黨一首者，賜爵一級；輿隸下賤，賞格皆同。」於是宦者及牧圉諸人，皆盡死出戰。百姓傳聞嫪毐造反，亦來持梃助力。賓客舍人死者數百人。嫪毐兵敗，奪路斬開東門出走，正遇桓齮大兵，活活的束手就縛，并內史肆佐弋竭等皆被擒，付獄吏拷問得實。秦王政乃親往大鄭宮搜索，得嫪毐姦生二子於密室之中，使左右置於布囊中撲殺之。太后暗暗心痛，不敢出救，惟閉門流涕而已。秦王竟不朝謁其母，歸祈年宮。以太史占星有驗，賜錢十萬。獄吏獻嫪毐招詞，言：「毐偽腐入宮，皆出文信侯呂不韋之計。其同謀死黨，如內史肆佐弋竭……等，凡二十餘人。」秦王命車裂嫪毐於東門之外，夷其三族。肆謁等皆梟首示眾。諸賓客舍人，從叛格鬥者，誅死；即不預謀亂者，亦遠遷於蜀地，凡遷四千餘家。太后用璽黨逆，不可為國母，減其祿奉，遷居於棫陽宮。（此乃離宮之最小者。）以兵三百人守之，凡有人出入，必加盤詰。太后此時，如囚婦矣，豈不醜哉。<br>　　秦王政平了嫪毐之亂，回駕咸陽。尚父呂不韋懼罪，偽稱疾，不敢出謁。秦王欲并誅之，問於群臣。群臣多與交結，皆言：「不韋扶立先王，有大功於社稷；況嫪毐未嘗面質，虛實無憑，不宜從坐。」秦王乃赦不韋不誅，但免相，收其印綬。桓齮擒反賊有功，加封進級。是年夏四月，天發大寒，降霜雪，百姓多凍死。民間皆議：「秦王遷謫太后，子不認母，故有此異。」大夫陳忠進諫曰：「天下無無母之子，宜迎歸咸陽，以盡孝道，庶幾天變可回。」秦王大怒，命剝去其衣，置其身於蒺藜之上，而捶殺之，陳其屍於闕下，榜曰：「有以太后事來諫者，視此！」秦臣相繼來諫者不止。不知可能感悟秦王否，且看下回分解。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=103.htm>上一篇</a> &nbsp;&nbsp;&nbsp;&nbsp; <a href=105.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>