<html>
<head>
<title>開放文學--東周列國志--第五十五回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=54.htm>上一篇</a> &nbsp;&nbsp;&nbsp;&nbsp; <a href=56.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第五十五回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>華元登床劫子反　老人結草亢杜回</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　話說楚莊王大集群臣，計議卻晉之事。公子側進曰：「楚所善無如齊，而事晉之堅，無過於宋。若我興師伐宋，晉方救宋不暇，敢與我爭鄭乎？」莊王曰：「子策雖善，然未有隙也。自先君敗宋於泓，傷其君股，宋能忍之。及厥貉之會，宋君親受服役。其後昭公見弒，子鮑嗣立，今十八年矣，伐之當奉何名？」公子嬰齊對曰：「是不難。齊君屢次來聘，尚未一答。今宜遣使報聘於齊，竟自過宋，令勿假道，且以探之。若彼不較，是懼我也，君之會盟，必不拒矣。如以無禮之故，辱我使臣，我借此為辭，何患無名哉？」莊王曰：「何人可使？」嬰齊對曰：「申無畏曾從厥貉之會，此人可使也。」<br>　　莊王乃命無畏如齊修聘。無畏奏曰：「聘齊必經宋國，須有假道文書送驗，方可過關。」莊王曰：「汝畏阻絕使臣耶？」無畏答曰：「向者厥貉之會，諸君田於孟諸，宋君違令，臣執其僕而戮之，宋恨臣必深；此行若無假道文書，必然殺臣。」莊王曰：「文書上與汝改名曰申舟，不用無畏舊名可矣。」無畏猶不肯行，曰：「名可改，面不可改。」莊王怒曰：「若殺子，我當興兵破滅其國，為子報仇！」無畏乃不敢復辭。<br>　　明日，率其子申犀，謁見莊王曰：「臣以死殉國，分也；但願王善視此子。」莊王曰：「此寡人之事，子勿多慮。」申舟領了出使禮物，拜辭出城。子犀送至郊外，申舟吩咐曰：「汝父此行，必死於宋。汝必請於君王，為我報仇，切記吾言！」父子灑淚而別。<br>　　不一日，行至睢陽，關吏知是楚國使臣，要索假道文驗。申舟答言：「奉楚王之命，但有聘齊文書，卻沒有假道文書。」關吏遂將申舟留住，飛報宋文公。時華元為政，奏於文公曰：「楚，吾世仇也。今遣使公然過宋，不循假道之禮，欺我甚矣！請殺之！」宋公曰：「殺楚使，楚必伐我，奈何？」華元對曰：「欺我之恥，甚於受伐；況欺我，勢必伐我。均之受伐，且雪吾恥。」乃使人執申舟至宋廷，華元一見，認得就是申無畏，怒上加怒，責之曰：「汝曾戮我先公之僕，今改名，欲逃死耶？」申舟自知必死，大罵宋鮑：「汝奸祖母，弒嫡姪，幸免天誅；又妄殺大國之使，楚兵一到，汝君臣為虀粉矣！」華元命先割其舌，而後殺之。將聘齊的文書禮物，焚棄於郊外。從人棄車而遁，回報莊王。莊王方進午膳，聞申舟見殺，投箸於席，奮袂而起。即拜司馬公子側為大將，申叔時副之，立刻整車，親自伐宋，使申犀為軍正，從征。按申舟以夏四月被殺，楚兵以秋九月即造宋境，可謂速之至矣！潛淵有詩云：<br>　　　　明知欺宋必遭屯，君命如天敢惜身？投袂興師風雨至，華元應悔殺行人。<br>　　楚兵將睢陽城圍困，造樓車高與城等，四面攻城。華元率兵民巡守，一面遣大夫樂嬰齊奔晉告急。晉景公欲發兵救之。謀臣伯宗諫曰：「林父以六百乘而敗於邲城，此天助楚也，往救未必有功。」景公曰：「當今惟宋與晉親，若不救，則失宋矣。」伯宗曰：「楚距宋二千里之遙，糧運不繼，必不能久。今遣一使往宋，只說：『晉已起大軍來救。』諭使堅守。不過數月，楚師將去。是我無敵楚之勞，而有救宋之功也。」景公然其言，問：「誰能與我使宋國者？」大夫解揚請行。景公曰：「非子虎不勝此任也。」解揚微服行及宋郊，被楚之遊兵盤詰獲住，獻於莊王。莊王認得是晉將解揚，問曰：「汝來何事？」解揚曰：「奉晉侯之命，來諭宋國，堅守待救。」楚莊王曰：「原來是晉使臣！爾前者北林之役，汝為我將蒍賈所擒，寡人不殺，放汝回國；今番又來自投羅網，有何理說？」解揚曰：「晉楚仇敵，見殺分也，又何說乎？」莊王搜得身邊文書，看畢，謂曰：「宋城破在旦夕矣，汝能反書中之言，說汝國中有事，『急切不能相救，恐誤你國之事，特遣我口傳相報。』如此，則宋人絕望，必然出降，省得兩國人民屠戮之慘。事成之日，當封你為縣公，留仕楚國。」解揚低頭不應。莊王曰：「不然，當斬汝矣！」解揚本欲不從，恐身死於楚軍，無人達晉君之命，乃佯許曰：「諾。」莊王升解揚於樓車之上，使人從旁促之。揚遂呼宋人曰：「我晉國使臣解揚也。被楚軍所獲，使我誘汝出降。汝切不可！我主公親率大軍來救，不久必至矣。」莊王聞其言，命速牽下樓車，責之曰：「爾既許寡人，而又背之，爾自無信，非寡人之過也。」叱左右斬訖報來。解揚全無懼色，徐聲答曰：「臣未嘗無信也。臣若全信於楚，必然失信於晉，假使楚有臣而背其主之言，以取賂於外國，君以為信乎？不信乎？臣請就誅，以明楚國之信，在外不在內！」莊王嘆曰：「『忠臣不懼死。』子之謂矣！」縱之使歸。<br>　　宋華元因解揚之告，繕守益堅。公子側使軍士築土堙於外，如敵樓之狀，親自居之，以闞城內，一舉一動皆知。華元亦於城內築土堙以向之。自秋九月圍起，至明年之夏五月，彼此相拒九個月頭，睢陽城中，糧草俱盡，人多餓死。華元但以忠義激勸其下，百姓感泣，甚至易子為食，拾骸骨為爨，全無變志。莊王沒奈何了。軍吏稟道：「營中只有七日之糧矣！」莊王曰：「吾不意宋國難下如此！」乃親自登車，閱視宋城，見守陴軍士，甚是嚴整，嘆了一口氣，即召公子側議班師。<br>　　申犀哭拜於馬前曰：「臣父以死奉王之命，王乃失信於臣父乎？」莊王面有&#24921;色。申叔時時為莊王執轡在車，乃獻計曰：「宋之不降，度我不能久耳。若使軍士築室耕田，示以長久之計，宋必懼矣。」莊王曰：「此計甚善！」乃下令，軍士沿城一帶起建營房，即拆城外民居，并砍伐竹木為之。每軍十名，留五名攻城，五名耕種，十日一更番，軍士互相傳說。華元聞之，謂宋文公曰：「楚王無去志矣！晉救不至，奈何？臣請入楚營，面見子反，劫之以和，或可僥倖成事也。」宋文公曰：「社稷存亡，在此一行，小心在意！」華元探知公子側在土堙敵樓上住宿，預得其左右姓名，及奉差守宿備細。捱至夜分，扮作謁者模樣，悄地從城上縋下，直到土堙邊。遇巡軍擊柝而來，華元問曰：「主帥在上乎？」巡軍曰：「在。」又問曰：「已睡乎？」巡軍曰：「連日辛苦，今夜大王賜酒一&#32583;，飲之已就枕矣。」華元走上土堙，守堙軍士阻之。華元曰：「我謁者庸僚也。大王有緊要機密事吩咐主帥。因適纔賜酒，恐其醉臥，特遣我來當面叮囑，立等回復。」軍士認以為真，讓華元登堙。堙內燈燭尚明，公子側和衣睡倒。華元逕上其床，輕輕的以手推之。公子側醒來，要轉動時，兩袖被華元坐住了。急問：「汝是何人？」華元低聲答曰：「元帥勿驚，吾乃宋國右師華元也。奉主公之命，特地夜至求和。元帥若見從，當世從盟好；若還不允，元與元帥之命，俱盡於今夜矣！」言畢，左手按住臥席，右手於袖中掣出雪白一柄匕首，燈光之下，晃上兩晃。公子側慌忙答曰：「有事大家商量，不須粗鹵。」華元收了匕首，謝曰：「死罪勿怪！情勢已急，不得從容也。」公子側曰：「子國中如何光景？」華元曰：「易子而食，拾骨而爨，已十分狼狽矣。」公子側驚曰：「宋之困敝，一至此乎？吾聞軍事『虛者實之，實者虛之』。子奈何以實情告我？」華元曰：「『君子矜人之危，小人利人之危。』元帥乃君子，非小人，元是以不敢匿情。」公子側曰：「然則何以不降？」華元曰：「國有已困之形，人有不困之志。君民效死，與城俱碎，豈肯為城下之盟哉？倘蒙矜厄之仁，退師三十里，寡君願以國從，誓無二志！」公子側曰：「我不相欺，軍中亦止有七日之糧矣。若過七日，城不下，亦將班師。築室耕田之令，聊以相恐耳。明日我當奏知楚王，退軍一舍；爾君臣亦不可失信。」華元曰：「元情願以身為質，與元帥共立誓詞，各無反悔。」二人設誓已畢，公子側遂與華元結為兄弟，將令箭一枝付與華元，吩咐：「速行。」華元有了令箭，公然行走，直到城下，口中一個暗號，城上便放下兜子，將華元吊上城堙去了。華元連夜回復宋公，歡歡喜喜，專等明日退軍消息。<br>　　次早天明，公子側將夜來華元所言，告於莊王，言：「臣之一命，幾喪於匕首。幸華元仁心，將國情實告於我，哀懇退師；臣已許之。乞我王降旨！」莊王曰：「宋困憊如此，寡人當取此而歸。」公子側頓首曰：「我軍止有七日之糧，臣已告之矣。」莊王勃然怒曰：「子何為以實情輸敵？」公子側對曰：「區區弱宋，尚有不欺人之臣；豈堂堂大楚，而反無之？臣故不敢隱諱。」莊王顏色頓霽曰：「司馬之言是也！」即降旨退軍，屯於三十里之外。申犀見軍令已出，不敢復阻，捶胸大哭。莊王使人安慰之曰：「子勿悲，終當成汝之孝。」楚軍安營已定，華元先到楚軍，致宋公之命，請受盟約。公子側隨華元入城，與宋文公歃血為誓。宋公遣華元送申舟之棺於楚營，即留身為質。莊王班師歸楚，厚葬申舟，舉朝皆往送葬。葬畢，使申犀嗣為大夫。<br>　　華元在楚，因公子側又結交公子嬰齊，與嬰齊相善。一日，聚會之間，論及時事，公子嬰齊嘆曰：「今晉楚分爭，日尋干戈，天下何時得太平耶？」華元曰：「以愚觀之，晉楚互為雌雄，不相上下，誠得一人合二國之成，各朝其屬，息兵修好，生民免於塗炭，誠為世道之大幸！」嬰齊曰：「此事子能任之乎？」華元曰：「元與晉將欒書相善，向年聘晉時，亦曾言及於此。奈無人從中聯合耳。」明日，嬰齊以華元之言，告於公子側。側曰：「二國尚未厭兵，此事殆未可輕議也。」華元留楚凡六年，至周定王十八年，宋文公鮑卒，子共公固立，華元請歸奔喪，始返宋國。此是後話。<br>　　卻說晉景公聞楚人圍宋，經年不解，謂伯宗曰：「宋之城守倦矣。寡人不可失信於宋，當往救之。」正欲發兵，忽報：「潞國有密書送到。」按潞國乃赤狄別種，隗姓，子爵，與黎國為鄰。周平王時，潞君逐黎侯而有其地，於是赤狄益強。此時潞子名嬰兒，娶晉景公之娣伯姬為夫人。嬰兒微弱，其國相酆舒，專權用事。先時，狐射姑奔在彼國，他是晉國勳臣，識多才廣，酆舒還怕他三分，不敢放恣。自射姑死後，酆舒益無忌憚，欲潞子絕晉之好，誣伯姬以罪，逼其君使縊殺之。又與潞子出獵郊外，醉後君臣打彈為戲，賭彈飛鳥。酆舒放彈，誤傷潞子之目，投弓於地，笑曰：「彈得不准，臣當罰酒一&#24053;！」潞子不堪其虐，力不能制，遂寫密書送晉，求晉起兵來討酆舒之罪。謀臣伯宗進曰：「苦戮酆舒，兼並潞地，因及旁國，盡有狄土，則西南之疆益拓，而晉之兵賦益充，此機不可失也。」景公亦怒潞子嬰兒不能庇其妻，乃命荀林父為大將，魏顆副之，出車三百乘伐潞。<br>　　酆舒率兵拒於曲梁，戰敗奔衛。衛穆公速方與晉睦，囚酆舒以獻於晉軍。荀林父令縛至絳都，殺之。晉師長驅直入潞城，潞子嬰兒迎於馬首，林父數其誣殺伯姬之罪，並執以歸。託言曰：「黎人思其君久矣。」乃訪黎侯之裔，割五百家，築城以居之，名為復黎，實則滅潞也。嬰兒痛其國亡，自刎而死。潞人哀之，為之立祠。今黎城南十五里，有潞祠山是也。<br>　　晉景公恐林父未能成功，自率大軍屯於稷山。林父先至稷山獻捷，留副將魏顆，略定赤狄之地。還至輔氏之澤，忽見塵頭蔽日，喊殺連天，晉兵不知為誰。前哨飛報：「秦國遣大將杜回起兵來到。」按秦康公薨於周匡王之四年，子共公稻立，因趙穿侵崇起釁，秦兵圍焦無功，遂厚結酆舒，共圖晉國。共公立四年薨，子桓公榮立。此時乃秦桓公之十一年，聞晉伐酆舒，方欲起兵來救；又聞晉已殺酆舒，執潞子，遂遣杜回引兵來爭潞地。<br>　　那杜回是秦國有名的力士，生得牙張銀鑿，眼突金睛，拳似銅鎚，臉如鐵缽，虯鬚卷髮，身長一丈有餘。力舉千鈞，慣使一柄開山大斧，重一百二十斤。本白翟人氏。曾於青眉山，一日拳打五虎，皆剝其皮以歸。秦桓公聞其勇，聘為車右將軍。又以三百人破嵯峨山賊寇萬餘，威名大振，遂為大將。<br>　　魏顆排開陣勢，等待交鋒。杜回卻不用車馬，手執大斧，領著慣戰殺手三百人，大踏步直沖入陣來。下砍馬足，上劈甲將，分明是天降下神煞一般！晉兵從來未見此兇狠，遮攔不住，大敗一陣。魏顆下令，扎紮營壘，且莫出戰。杜回領著一隊刀斧手，在營外跳躍叫罵，一連三日，魏顆不敢出應。忽報本國有兵來到，其將乃顆弟魏錡也。錡曰：「主公恐赤狄之黨，結連秦國生變，特遣弟來幫助。」魏顆述秦將杜回，如此恁般，勇不可當，正欲遣人請兵。魏錡不信，曰：「彼草寇何能為？來日弟當見陣，管取勝之。」<br>　　至明日，杜回又來挑戰，魏錡忿然欲出，魏顆止之，不聽。當下領著新來甲士，驅車直進，秦兵卻四散奔走，魏錡分車逐之。忽然呼哨一聲，三百個殺手，復合為一，都跟著杜回，大刀闊斧，下砍馬足，上劈甲將。北邊步卒隨車行轉，輅車不便轉折，被他左右前後，覷便就砍，魏錡大敗。虧著魏顆引兵接應，回營去了。<br>　　是夜，魏顆在營中悶坐，左思右想，沒有良策。坐至三更困倦，朦朧睡去，耳邊似有人言「青草坡」三字，醒來不解其義；再睡，仍復如前。乃向魏錡言之。魏錡曰：「輔氏左去十里，有個大坡，名為青草坡，或者秦軍合敗於此地也。弟先引一軍往彼埋伏，兄誘敵軍至此，左右夾攻，可以取勝。」魏錡自去行埋伏之事。魏顆傳令：「拔寨都起。」揚言：「且回黎城。」杜回果然來追，魏顆略鬥數合，回車就走，漸漸引近青草坡來。一聲砲響，魏錡伏兵俱起。魏顆復身轉來，將杜回團團圍住，兩下夾攻。杜回全不畏懼，輪著一百二十斤的開山大斧，橫劈豎劈，當者輒死，雖然眾殺手頗有損傷，不能取勝。二魏督率眾軍，力戰杜回不退。看看殺至青草坡中間，杜回忽然一步一跌，如油靴踏著層冰，立腳不住，軍中發起喊來。魏顆舉眼看時，遙見一老人，布袍芒履，似莊家之狀，將青草一路挽結，以攀杜回之足。魏顆魏錡雙車碾到，二戟并舉，把杜回搠倒在地，活捉過來。眾殺手見主將被擒，四散逃奔，俱為晉兵追而獲之，三百人逃不得四五十人。魏顆問杜回曰：「汝自逞英雄，何以見擒？」杜回曰：「吾雙足似有物攀住，不能展動，乃天絕我命，非力不及也。」魏顆暗暗稱奇。魏錡曰：「彼既有絕力，留於軍中，恐有他變。」魏顆曰：「吾意正慮及此。」即時將杜回斬首，解往稷山請功。<br>　　是夜，魏顆始得安睡，夢日間所見老人，前來致揖曰：「將軍知杜回所以獲乎？是老漢結草以禦之，所以顛躓被獲耳。」魏顆大驚曰：「素不識叟面，乃蒙相助，何以奉酬？」老人曰：「我乃祖姬之父也。爾用先人之治命，善嫁吾女，老漢九泉之下，感子活女之命，特效微力，助將軍成此軍功。將軍勉之，後當世世榮顯，子孫貴為王侯，無忘吾言。」<br>　　原來魏顆之父魏犨，有一愛妾，名曰祖姬。犨每出征，必囑魏顆曰：「吾若戰死沙場，汝當為我選擇良配，以嫁此女，勿令失所，吾死亦瞑目矣。」及魏犨病篤之時，又囑顆曰：「此女吾所愛惜，必用以殉吾葬，使吾泉下有伴也。」言訖而卒。魏顆營葬其父，並不用祖姬為殉。魏錡曰：「不記父臨終之囑乎？」顆曰：「父平日吩咐必嫁此女，臨終乃昏亂之言。孝子從治命，不從亂命。」葬事畢，遂擇士人而嫁之。有此陰德，所以老人有結草之報。魏顆夢覺，述於魏錡曰：「吾當時曲體親心，不殺此女，不意女父銜恩地下如此。」魏錡嘆息不已。髯仙有詩云：<br>　　　　結草何人亢杜回？夢中明說報恩來。勸人廣積陰功事，理順心安福自該。<br>秦國敗兵，回到雍州，知杜回戰死，君臣喪氣。晉景公嘉魏顆之功，封以令狐之地，復鑄大鐘，以紀其事，備載年月。後人因晉景公所鑄，因名曰「景鐘」。晉景公復遣士會領兵攻滅赤狄餘種，共滅三國：曰甲氏，曰留吁，及留吁之屬國曰鐸辰。自是赤狄之土，盡歸於晉。<br>　　時晉國歲飢，盜賊蜂起，荀林父訪國中之能察盜者，得一人，乃郤氏之族，名雍。此人善於億逆，嘗遊市井間，忽指一人為盜，使人拘而審之，果真盜也。林父問：「何以知之？」郤雍曰：「吾察其眉睫之間，見市中之物有貪色，見市中之人有愧色，聞吾之至，而有懼色，是以知之。」郤雍每日獲盜數十人，市井悚懼，而盜賊愈多。大夫羊舌職謂林父曰：「元帥任郤雍以獲盜也。盜未盡獲，而郤雍之死期至矣。」林父驚問：「何故？」不知羊舌職說出甚話來，且看下回分解。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=54.htm>上一篇</a> &nbsp;&nbsp;&nbsp;&nbsp; <a href=56.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>