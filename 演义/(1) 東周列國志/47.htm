<html>
<head>
<title>開放文學--東周列國志--第四十七回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=46.htm>上一篇</a> &nbsp;&nbsp;&nbsp;&nbsp; <a href=48.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第四十七回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>弄玉吹簫雙跨鳳　趙盾背秦立靈公</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　話說秦穆公並國二十，遂伯西戎。周襄王命尹武公賜金鼓以賀之。秦伯自稱年老，不便入朝，使公孫枝如周謝恩。是年，繇余病卒，穆公心加痛惜，遂以孟明為右庶長。公孫枝自周還，知穆公意向孟明，亦告老致政。不在話下。<br>　　卻說秦穆公有幼女，生時適有人獻璞，琢之得碧色美玉。女周歲，宮中陳晬盤，女獨取此玉，弄之不舍，因名弄玉。稍長，姿容絕世，且又聰明無比，善於吹笙，不由樂師，自成音調。穆公命巧匠，剖此美玉為笙。女吹之，聲如鳳鳴。穆公鐘愛其女，築重樓以居之，名曰鳳樓。樓前有高臺，亦名鳳臺。弄玉年十五，穆公欲為之求佳婿。弄玉自誓曰：「必得善笙人，能與我唱和者，方是我夫，他非所願也。」穆公使人遍訪，不得其人。忽一日，弄玉於樓上捲帘閒看，見天淨雲空，月明如鏡，呼侍兒焚香一炷，取碧玉笙，臨窗吹之。聲音清越，響入天際，微風拂拂，忽若有和之者。其聲若遠若近。弄玉心異之，乃停吹而聽，其聲亦止，餘音猶嫋嫋不斷。弄玉臨風惘然，如有所失，徙倚夜半，月昃香消，乃將玉笙置於床頭，勉強就寢。夢見西南方，天門洞開，五色霞光，照耀如晝。一美丈夫羽冠鶴氅，騎彩鳳自天而下，立於鳳臺之上，謂弄玉曰：「我乃太華山之主也。上帝命我與爾結為婚姻，當以中秋日相見，宿緣應爾。」乃於腰間解赤玉簫，倚欄吹之。其彩鳳亦舒翼鳴舞，鳳聲與簫聲，唱和如一，宮商協調，喤喤盈耳。弄玉神思俱迷，不覺問曰：「此何曲也？」美丈夫對曰：「此《華山吟》第一弄也。」弄玉又問曰：「曲可學乎？」美丈夫對曰：「既成姻契，何難相授？」言畢，直前執弄玉之手。弄玉猛然驚覺，夢中景象，宛然在目。及旦，自言於穆公。乃使孟明以夢中形像，於太華山訪之。有野夫指之曰：「山上明星巖，有一異人，自七月十五日至此，結廬獨居，每日下山沽酒自酌。至晚，必吹簫一曲，簫聲四徹，聞者忘臥，不知何處人也。」孟明登太華山，至明星巖下，果見一人羽冠鶴氅，玉貌丹唇，飄飄然有超塵出俗之姿。孟明知是異人，上前揖之，問其姓名。對曰：「某蕭姓，史名。足下何人？來此何事？」孟明曰：「某乃本國右庶長，百里視是也。吾主為愛女擇婿，女善吹笙，必求其匹。聞足下精於音樂，吾主渴欲一見，命某奉迎。」蕭史曰：「某粗解宮商，別無他長，不敢辱命。」孟明曰：「同見吾主，自有分曉。」乃與共載而回。孟明先見穆公，奏知其事，然後引蕭史入謁。穆公坐於鳳臺之上，蕭史拜見曰：「臣山野匹夫，不知禮法，伏祈矜宥！」穆公視蕭史形容瀟灑，有離塵絕俗之韻，心中先有三分歡喜；乃賜坐於旁，問曰：「聞子善簫，亦善笙乎？」蕭史曰：「臣止能簫，不能笙也。」穆公曰：「本欲覓吹笙之侶，今簫與笙不同器，非吾女匹也。」顧孟明使引退。弄玉遣侍者傳語穆公曰：「簫與笙一類也。客既善簫，何不一試其長？奈何令懷技而去乎？」穆公以為然，乃命蕭史奏之。蕭史取出赤玉簫一枝，玉色溫潤，赤光照耀人目，誠希世之珍也。纔品一曲，清風習習而來，奏第二曲，彩雲四合，奏至第三曲，見白鶴成對，翔舞於空中，孔雀數雙，棲集於林際，百鳥和鳴，經時方散。穆公大悅。時弄玉於簾內，窺見其異，亦喜曰：「此真吾夫矣！」穆公復問蕭史曰：「子知笙簫何為而作？始於何時？」蕭史對曰：「笙者，生也；女媧氏所作，義取發生，律應太簇。簫者，肅也；伏羲氏所作，義取肅清，律應仲呂。」穆公曰：「試詳言之。」蕭史對曰：「臣執藝在簫，請但言簫。昔伏羲氏，編竹為簫，其形參差，以象鳳翼；其聲和美，以象鳳鳴。大者謂之，『雅簫』，編二十三管，長尺有四寸；小者謂之『頌簫』，編十六管，長尺有二寸。總謂之簫管。其無底者，謂之『洞簫』。其後黃帝使伶倫伐竹於昆谿，製為笛，橫七孔，吹之，亦象鳳鳴，其形甚簡。後人厭簫管之繁，專用一管而豎吹之。又以長者名簫，短者名管。今之簫，非古之簫矣。」穆公曰：「卿吹簫，何以能致珍禽也？」史又對曰：「簫製雖減，其聲不變，作者以象鳳鳴，鳳乃百鳥之王，故皆聞鳳聲而翔集也。昔舜作簫韶之樂，鳳凰應聲而來儀。鳳且可致，況他鳥乎？」蕭史應對如流，音聲洪亮。穆公愈悅，謂史曰：「寡人有愛女弄玉，頗通音律，不欲歸之盲婿，願以室吾子。」蕭史歛容再拜辭曰：「史本山僻野人，安敢當王侯之貴乎？」穆公曰：「小女有誓願在前，欲擇善笙者為偶，今吾子之簫，能通天地，格萬物，更勝於笙多矣。況吾女復有夢徵，今日正是八月十五中秋之日，此天緣也，卿不能辭。」蕭史乃拜謝。穆公命太史擇日婚配，太史奏今夕中秋上吉，月圓於上，人圓於下。乃使左右具湯沐，引蕭史潔體，賜新衣冠更換，送至鳳樓，與弄玉成親。夫妻和順，自不必說。<br>　　次早，穆公拜蕭史為中大夫。蕭史雖列朝班，不與國政，日居鳳樓之中，不食火食，時或飲酒數杯耳。弄玉學其導氣之方，亦漸能絕粒。蕭史教弄玉吹蕭，為《來鳳》之曲。約居半載，忽然一夜，夫婦於月下吹簫，遂有紫鳳集於臺之左，赤龍盤於臺之右。蕭史曰：「吾本上界仙人，上帝以人間史籍散亂，命吾整理。乃以周宣王十七年五月五日，降生於周之蕭氏，為蕭三郎。至宣王末年，史官失職，吾乃連綴本末，備典籍之遺漏。周人以吾有功於史，遂稱吾為蕭史，今歷一百十餘年矣。上帝命我為華山之主，與子有夙緣，故以簫聲作合，然不應久住人間。今龍鳳來迎，可以去矣。」弄玉欲辭其父，蕭史不可，曰：「既為神仙，當脫然無慮，豈容於眷屬生係戀耶？」於是蕭史乘赤龍，弄玉乘紫鳳，自鳳臺翔雲而去。（今人稱佳婿為「乘龍」，正謂此也。）是夜，有人於太華山聞鳳鳴焉。次早，宮侍報知穆公。穆公惘然，徐嘆曰：「神仙之事，果有之也！倘此時有龍鳳迎寡人，寡人視棄山河，如棄敝屣耳！」命人於太華蹤跡之，杳然無所見聞。遂立祠於明星巖，歲時以酒果祀之，至今稱為蕭女祠，祠中時聞鳳鳴也。六朝鮑照有《蕭史曲》云：<br>　　　　蕭史愛少年，嬴女<img src=KKI.BMP align=absmiddle border=0>童顏。火粒願排棄，霞霧好登攀。龍飛逸天路，鳳起出秦關。身去長不返，簫聲時往還。<br>又江總亦有詩云：<br>　　　　弄玉秦家女，蕭史仙處童。來時兔月滿，去後鳳樓空。密笑開還斂，浮聲咽更通。相期紅粉色，飛向紫煙中。<br>　　穆公自是厭言兵革，遂超然有世外之想。以國政專任孟明，日修清淨無為之業。未幾，公孫枝亦卒。孟明薦子車氏之三子，奄息、仲行、鍼虎並有賢德，國中稱為「三良」。穆公皆拜為大夫，恩禮甚厚。又三年，為周襄王三十一年春二月望目，穆公坐於鳳臺觀月，想念其女弄玉，不知何往，更無會期，驀然睡去。夢見蕭史與弄玉，控一鳳來迎，同游廣寒之宮，清冷徹骨。既醒，遂得寒疾，不數日薨，人以為仙去矣。在位三十九年，年六十九歲。穆公初娶晉獻公女，生太子罃，至是即位，是為康公。葬穆公於雍。用西戒之俗，以生人殉葬，凡用一百七十七人。子車氏之三子亦與其數。國人哀之，為賦《黃鳥》之詩。詩見《毛詩．國風》。後人論穆公用「三良」殉葬，以為死而棄賢，失貽謀之道。惟宋蘇東坡學士有題秦穆公墓詩，出人意表。詩云：<br>　　　　橐泉在城東，墓在城中無百步，乃知昔未有此城，秦人以此識公墓。昔公生不誅孟明，豈有死之日，而忍用其良？乃知三子殉公意，亦如齊之二子從田橫。古人感一飯，尚能殺其身。今人不復見此等，乃以所見疑古人。古人不可望，今人益可傷！<br>　　話分兩頭。卻說晉襄公六年，立其子夷皋為世子，使庶弟公子樂出仕於陳。是年，趙衰、欒枝、先且居、胥臣先後皆卒，連喪四卿，位署俱虛。明年，乃大蒐車徒於夷，舍二軍，仍復三軍之舊。襄公欲使士穀梁益耳將中軍，使箕鄭父先都將上軍。先且居之子先克進曰：「狐趙有大功於晉，其子不可廢也。且士穀位司空，與梁益耳俱未有戰功，驟為大將，恐人心不服。」襄公從之。乃以狐射姑為中軍元帥，趙盾佐之；以箕鄭父為上軍元帥，荀林父佐之；以先蔑為下軍元帥，先都佐之。狐射姑登壇號令，指揮如意，傍若無人。其部下軍司馬臾駢諫曰：「駢聞之：『師克在和。』今三軍之師，非夙將，即世臣也。元帥宜虛心諮訪，常存謙退。夫剛而自矜，子玉所以敗於晉也，不可不戒。」射姑大怒，喝曰：「吾發令之始，匹夫何敢亂言，以慢軍士？」叱左右鞭之一百。眾人俱有不服之意。再說士穀梁益耳聞先克阻其進用，心中大恨。先都不得上軍元帥之職，亦深恨之。時太傅陽處父聘於衛，不與其事。及處父歸國，聞狐射姑為元帥，乃密奏於襄公曰：「射姑剛而好上，不得民心，此非大將之才也。臣曾佐子餘之軍，與其子盾相善，極知盾賢而且能。夫尊賢使能，國之令典。君如擇帥，無如盾者。」襄公用其言，乃使陽處父改楥蒐於董。狐射姑未知易帥之事，欣然長中軍之班，襄公呼其字曰：「賈季，向也寡人使盾佐吾子，今吾子佐盾。」射姑不敢言，唯唯而退。襄公乃拜趙盾為中軍元帥，而使狐射姑佐之。其上軍下軍如故。趙盾自此當國，大修政令，國人悅服。有人謂陽處父曰：「子孟言無隱，忠則忠矣，獨不虞取怨於人乎？」處父曰：「苟利國家，何敢避私怨也？」次日，狐射姑獨見襄公，問曰：「蒙主公念先人之微勞，不以臣為不肖，使司戎政；忽然更易，臣未知罪。意者以先臣偃之勳，不如衰乎？抑別有所謂耶？」襄公曰：「無他也。陽處父謂寡人，言吾子不得民心，難為大將。是以易之。」射姑嘿然而退。<br>　　是年秋，八月，晉襄公病，將死，召太傅陽處父，上卿趙盾及諸臣，在榻前囑曰：「寡人承父業，破狄伐秦，未嘗挫銳氣於外國。今不幸命之不長，將與諸卿長別。太子夷皋年幼，卿等宜盡心輔佐，和好鄰國，不失盟主之業可也。」群臣再拜受命。襄公遂薨。次日，群臣欲奉太子即位。趙盾曰：「國家多難，秦狄為仇，不可以立幼主。今杜祁之子公子雍，見仕於秦，好善而長，可迎之以嗣大位。」群臣莫對。狐射姑曰：「不如立公子樂。其母，君之嬖也。樂仕於陳，而陳素睦於晉，非若秦之為怨，迎之，則朝發而夕至矣。」趙盾曰：「不然。陳小而遠，秦大而近。迎君於陳不加睦，而迎於秦，可以釋怨而樹援，必公子雍乃可。」眾議方息。乃使先蔑為正使，士會副之，如秦報喪，因迎公子雍為君。將行，荀林父止之曰：「夫人太子皆在，而欲迎君於他國，恐事之不成，將有他變。子何不託疾以辭之？」先蔑曰：「政在趙氏，何變之有？」林父謂人曰：「『同官為僚。』吾與士伯為同僚，不敢不盡吾心。彼不聽吾言，恐有去日，無來日矣。」不說先蔑往秦。且說狐射姑見趙盾不從其言，怒曰：「狐趙等也。今有趙其無狐耶？」亦陰使人召公子樂於陳，將為爭立之計。早有人報知趙盾。盾使其客公孫杵臼，率家丁百人，伏於中路，候公子樂行過，要而殺之。狐射姑益怒曰：「使趙孟有權者，陽處父也。處父族微無援，今出宿郊外，主諸國會葬之事，刺之易耳。盾殺公子樂，我殺處父，不亦可乎？」乃與其弟狐鞫居謀。鞫居曰：「此事吾力能任之。」與家人詐為盜，夜半踰牆而入，處父尚秉燭觀書，鞫居直前擊之，中肩。處父驚而走，鞫居逐殺之，取其首以歸。陽處父之從人，有認得鞫居者，走報趙盾。盾佯為不信，叱曰：「陽太傅為盜所害，安敢誣人？」令人收殮其屍。此九月中事。<br>　　至冬十月，葬襄公於曲沃。襄夫人穆嬴同太子夷皋送葬，謂趙盾曰：「先君何罪？其適嗣亦何罪？乃舍此一塊肉，而外求君於他國耶？」趙盾曰：「此國家大事，非盾一人之私也。」葬畢，奉主入廟。趙宣子即廟中謂諸大夫曰：「先君惟能用刑賞，以伯諸侯。今君柩在殯，而狐鞫居擅殺太傅，為諸臣者，誰不自危？此不可不討也！」乃執鞫居付司冠，數其罪而斬之。即於其家，搜出陽處父之首，以線縫於頸而葬之。狐射姑懼趙盾已知其謀，乃夜乘小車，出奔翟國，投翟主白暾去訖。<br>　　時翟國有長人曰僑如，身長一丈五尺，謂之長翟。力舉千鈞，銅頭鐵額，瓦礫不能傷害。白暾用之為將，使之侵魯。文公使叔孫得臣帥師拒之。時值冬月，凍霧漫天，大夫富父終甥，知將雨雪，進計曰：「長翟驍勇異常，但可智取，不可力敵。」乃於要道，深掘陷坑數處，將草蓐掩蓋，上用浮土。是夜果降大雪，鋪平地面，不辨虛實。富父終甥引一枝軍，去劫僑如之寨。僑如出戰，終甥詐敗，僑如奮勇追殺。終甥留下暗號，認得路徑，沿坑而走。僑如隨後趕來，遂墜於深坑之中。得臣伏兵悉起，殺散翟兵。終甥以戈刺僑如之喉而殺之，取其屍載以大車，見者都駭，以為防風氏之骨，不是過也。得臣適生長子，遂名曰叔孫僑如，以志軍功。自此魯與齊衛合兵伐翟，白暾走死，遂滅其國。狐射姑轉入赤翟潞國，依潞大夫酆舒。趙盾曰：「賈季，吾先人同時出亡者，左右先君，功勞不淺。吾誅鞫居，正以安賈季也。彼懼罪而亡，何忍使孤身棲止於翟境乎？」乃使臾駢送其妻子往潞。臾駢喚集家丁，將欲起行。眾家丁稟曰：「昔蒐夷之日，主人盡忠於狐帥，反被其辱，此仇不可不報。今元帥使主人押送其妻孥，此天賜我也。當盡殺之，以雪其恨！」臾駢連聲曰：「不可，不可！元帥以送孥見委，寵我也。元帥送之，而我殺之，元帥不怒我乎？乘人之危，非仁也；取人之怒，非智也。」乃迎其妻子登車，將家財細細登籍，親送出境，毫無遺失。射姑聞之，嘆曰：「吾有賢人而不知，吾之出奔宜也！」趙盾自此重臾駢之人品，有重用之意。<br>　　再說先蔑同士會如秦，迎公子雍為君。秦康公喜曰：「吾先君兩定晉君，當寡人之身，復立公子雍，是晉君世世自秦出也。」乃使白乙丙率車四百乘，送公子雍於晉。<br>　　卻說襄夫人穆嬴自送葬歸朝之後，每日侵晨，必抱太子夷皋於懷，至朝堂大哭，謂諸大夫曰：「此先君適子也，奈何棄之！」既散朝，則命車適於趙氏，向趙盾頓首曰：「先君臨終，以此子囑卿，盡心輔佐。君雖棄世，言猶在耳。若立他人，將置此子於何地耶？不立吾兒，吾子母有死而已。」言畢，號哭不已。國人聞之，無不哀憐穆嬴，而歸咎於趙盾。諸大夫亦以迎雍失策為言。趙盾患之，謀於郤缺曰：「士伯已往秦迎長君矣，何可再立太子？」缺曰：「今日舍幼子而立長君，異日幼子漸長，必然有變。可亟遣人往秦，止住士伯為上。」盾曰：「先定君，然後發使，方為有名。」即時會集群臣，奉夷皋即位，是為靈公，時年纔七歲耳。<br>　　百官朝賀方畢，忽邊諜報稱：「秦遣大兵送公子雍已至河下。」諸大夫曰：「我失信於秦矣，何以謝之？」趙盾曰：「我若立公子雍，則秦吾賓客也。既不受其納，是敵國矣。使人往謝，彼反有辭於我，不如以兵拒之。」乃使上軍元帥箕鄭父輔靈公居守。盾自將中軍。先克為副，以代狐射姑之職。荀林父獨將上軍。先都因先蔑往秦，亦獨將下軍。三軍整頓，出迎秦師，屯於廑陰。秦師已濟河而東，至令狐下寨。聞前有晉軍，猶以為迎公子雍而來，全不戒備。先蔑先至晉軍來見趙盾。盾告以立太子之故。先蔑睜目視曰：「謀迎公子，是誰主之？今又立太子而拒我乎？」拂袖而出，見荀林父曰：「吾悔不聽子言，以至今日。」林父止之曰：「子，晉臣也。舍晉安歸？」先蔑曰：「我受命往秦迎雍，則雍是我主，秦為吾主之輔。豈可自背前言，苟圖故鄉之富貴乎？」遂奔秦寨。趙盾曰：「士伯不肯留晉，來日秦師必然進逼，不如乘夜往劫秦寨，出其不意，可以得志。」遂出令秣穀飼馬，軍士於寢蓐飽食，銜枚疾走，比至秦寨，恰好三更，一聲吶喊，鼓角齊鳴，殺入營門。秦師在睡夢中驚覺，馬不及披甲，人不及操戈，四下亂竄。晉兵直追至刳首之地，白乙丙死戰得脫，公子雍死於亂軍之中。先蔑嘆曰：「趙孟背我，我不可背秦！」乃奔秦。士會亦嘆曰：「吾與士伯同事，士伯既往秦，吾不可以獨歸也！」亦從秦師而歸。秦康公俱拜為大夫。荀林父言於趙盾曰：「昔賈季奔狄，相國念同僚之義，歸其妻孥。今士隨伯季與某亦有僚誼，願效相國昔日之事。」趙盾曰：「荀伯重義，正合吾意。」遂令衛士送兩宅家眷及家財於秦。胡曾先生有詩去：<br>　　　　誰當越境送妻孥？只為同僚義氣多。近日人情相忌刻，一般僚誼卻如何？<br>又髯翁有詩，譏趙宣子輕於迎雍，以賓為寇：<br>　　　　奕棋下子必躊躇，有嫡如何又外求？賓寇須臾成反覆，趙宣謀國是何籌？<br>　　按此一戰，各軍將皆有俘獲，惟先克部下驍將蒯得，貪進不顧，為秦所敗，反喪失戎車五乘。先克欲按軍法斬之，諸將皆代為哀請。先克言於趙盾，乃奪其田祿。蒯得恨恨不已。<br>　　再說箕鄭父與士穀梁益耳素相厚善，自趙盾升為中軍元帥，士穀梁益耳俱失了兵柄，連箕鄭父也有不平之意。時鄭父居守，士穀梁益耳俱聚做一處，說起：「趙盾廢置自由，目中無人。今聞秦以重兵送公子雍，若兩軍相持，急未能解，我這里從中為亂，反了趙盾，廢夷皋迎公子雍，大權皆歸於吾黨之手。」商議已定。不知成敗如何，且看下回分解。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=46.htm>上一篇</a> &nbsp;&nbsp;&nbsp;&nbsp; <a href=48.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>