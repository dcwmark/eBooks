<html>
<head>
<title>開放文學--東周列國志--第六十八回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=67.htm>上一篇</a> &nbsp;&nbsp;&nbsp;&nbsp; <a href=69.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第六十八回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>賀虒祁師曠辨新聲　散家財陳氏買齊國</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　話說楚靈王有一癖性，偏好細腰，不問男女，凡腰圍粗大者，一見便如眼中之釘。既成章華之宮，選美人腰細者居之，以此又名曰細腰宮。宮人求媚於王，減食忍餓，以求腰細，甚有餓死而不悔者。國人化之，皆以腰粗為醜，不敢飽食。雖百官入朝，皆用軟帶緊束其腰，以免王之憎惡。靈王戀細腰之宮，日夕酣飲其中，管弦之聲，晝夜不絕。<br>　　一日，登臺作樂，正在歡宴之際，忽聞臺下喧鬧之聲。須臾，潘子臣擁一位官員至前，靈王視之，乃芋尹申無宇也。靈王驚問其故。潘子臣奏曰：「無宇不由王命，闖入王宮，擅執守卒，無禮之甚。責在於臣，故拘使來見，惟我王詳奪！」靈王問申無宇曰：「汝所執何人？」申無宇對曰：「臣之閽人也。託使守閽，乃踰牆盜臣酒器，事覺逃竄，訪之歲餘不得。今竄入王宮，謬充守卒，臣是以執之。」靈王曰：「既為寡人守宮，可以赦之。」申無宇對曰：「天有十日，人有十等。自王以下，公、卿、大夫、士、皂、輿、僚、僕、臺，遞相臣服，以上制下，以下事上，上下相維，國以不亂。臣有閽人，而臣不能行其法，使借王宮以自庇，苟得所庇，盜賊公行，又誰禁之！臣寧死不敢奉命。」靈王曰：「卿言是也。」遂命以閽人畀無宇，免其擅執之罪。無宇謝恩而出。<br>　　越數日，大夫薳啟疆邀請魯昭公至，楚靈王大喜。啟疆奏言：「魯侯初不肯行，臣以魯先君成公與先大夫嬰齊盟蜀之好，再三敘述，脅以攻伐之事，方始懼而束裝。魯侯習於禮儀，願我王留心，勿貽魯笑。」靈王問曰：「魯侯之貌如何？」啟疆曰：「白面長身，鬚垂尺餘，威儀甚可觀也。」靈王乃密傳一令，精選國中長軀長髯，出色大漢十人，偉其衣冠，使習禮三日，命為儐相，然後接見魯侯。魯侯乍見，錯愕不已。遂同遊章華之宮，魯侯見土木壯麗，誇獎之聲不絕。靈王曰：「上國亦有此宮室之美乎？」魯侯鞠躬對曰：「敝邑褊小，安敢望上國萬分之一。」靈王面有驕色。遂陟章華之臺。怎見得臺高？有詩為證：<br>　　　　高臺半出雲，望望高不極；草木無參差，山河同一色。<br>臺勢高峻逶迤，盤數層而上，每層俱有明廊曲檻。預選楚中美童，年二十以內者，裝束鮮麗，略如婦人，手捧雕盤玉斝，唱郢歌勸酒，金石絲竹，紛然響和。既升絕頂，樂聲嘹亮，俱在天際，觥籌交錯，粉香相逐，飄飄乎如入神仙洞府，迷魂奪魄，不自知其在人間矣。大醉而別，靈王贈魯侯以「大屈」之弓。「大屈」者，弓名，乃楚庫所藏之寶弓也。<br>　　次日，靈王心中不捨此弓，有追悔之意，與薳啟疆言之。啟疆曰：「臣能使魯侯以弓還歸於楚。」啟疆乃造公館，見魯侯，佯為不知，問曰：「寡君昨宴好之際，以何物遺君？」魯侯出弓示之。啟疆見弓，即再拜稱賀。魯侯曰：「一弓何足為賀？」啟疆曰：「此弓名聞天下，齊晉與越三國，皆遣人相求，寡君嫌有厚薄，未敢輕許。今特傳之於君。彼三國者，將望魯而求之，魯其備禦三鄰，慎守此寶。敢不賀乎？」魯侯蹴然曰：「寡人不知弓之為寶，若此，何敢登受？」乃遣使還弓於楚，遂辭歸。伍舉聞之，嘆曰：「吾王其不終乎！以落成召諸侯，諸侯無有至者，僅一魯侯辱臨，而一弓之不忍，甘於失信。夫不能舍己，必將取人，取人必多怨，亡無日矣。」此周景王十年事也。<br>　　卻說晉平公聞楚以章華之宮，號召諸侯，乃謂諸大夫曰：「楚，蠻夷之國，猶能以宮室之美，誇示諸侯，豈晉而反不如耶？」大夫羊舌&#32953;進曰：「伯者之服諸侯，聞以德，不聞以宮室。章年之築，楚失德也，君奈何效之！」平公不聽，乃於曲沃汾水之傍，起造宮室，略仿章華之制，廣大不及，而精美過之，名曰虒祁之宮。亦遣使布告諸侯。髯翁有詩嘆云：<br>　　　　章華築怨萬民愁，不道虒祁復效尤。堪笑伯君無遠計，卻將土木召諸侯！<br>列國聞落成之命，莫不竊笑其為者，然雖如此，卻不敢不遣使來賀。惟鄭簡公因前赴楚靈王之會，未曾朝晉，衛靈公元新嗣位，未見晉侯，所以二國之君，親自至晉。二國中又是衛君先到。<br>　　單表衛靈公行至濮水之上，天晚宿於驛舍，夜半不能成寢，耳中如聞鼓琴之聲，乃披衣起坐，倚枕而聽之。其音甚微，而泠泠可辨，從來樂工所未奏，真新聲也。試問左右，皆曰：「弗聞。」靈公素好音樂，有太師名涓，善製新聲，能為四時之曲，靈公愛之，出入必使相從。乃使左右召師涓。師涓至，曲猶未終。靈公曰：「子試聽之，其狀頗似鬼神。」師涓靜聽，良久聲止。師涓曰：「臣能識其略矣。更須一宿，臣能寫之。」靈公乃復留一宿，夜半，其聲復發。師涓援琴而習之，盡得其妙。<br>　　既至晉，朝賀禮畢，平公設宴於虒祁之臺。酒酣，平公曰：「素聞衛有師涓者，善為新聲，今偕來否？」靈公起對曰：「見在臺下。」平公曰：「試為寡人召之。」靈公召師涓登臺。平公亦召師曠，相者扶至。二人於階下叩首參謁。平公賜師曠坐，即令師涓坐於曠之傍。平公問師涓曰：「近日有何新聲？」師涓奏曰：「途中適有所聞，願得琴而鼓之。」平公命左右設几，取古桐之琴，置於師涓之前。涓先將七弦調和，然後拂指而彈。纔奏數聲，平公稱善。曲未及半，師曠遽以手按琴曰：「且止。此亡國之音，不可奏也。」平公曰：「何以見之？」師曠奏曰：「殷末時，樂師名延者，與紂為靡靡之樂，紂聽之而忘倦，即此聲也。及武王伐紂，師延抱琴東走，自投於濮水之中。有好音者過此，其聲輒自水中而出。涓之途中所聞，其必在濮水之上矣。」衛靈公暗暗驚異。平公又問曰：「此前代之樂，奏之何傷？」師曠曰：「紂因淫樂，以亡其國，此不祥之音，故不可奏。」平公曰：「寡人所好者，新聲也。涓其為寡人終之。」師涓重整弦聲，備寫抑揚之態，如訴如泣。平公大悅，問師曠曰：「此曲名為何調？」師曠曰：「此所謂《清商》也。」平公曰：「《清商》固最悲乎？」師曠曰：「《清商》雖悲，不如《清徵》。」平公曰：「《清徵》可得而聞乎？」師曠曰：「不可。古之聽《清徵》者，皆有德義之君也。今君德薄，不當聽此曲。」平公曰：「寡人酷嗜新聲，子其無辭。」師曠不得已，援琴而鼓。一奏之，有玄鶴一群，自南方來，漸集於宮門之棟，數之得八雙。再奏之，其鶴飛鳴，序立於臺之階下，左右各八。三奏之，鶴延頸而鳴，舒翼而舞，音中宮商，聲達霄漢。平公鼓掌大悅，滿坐生歡，臺上臺下，觀者莫不踴躍稱奇。平公命取白玉&#24053;，滿斟醇釀，親賜師曠，曠接而飲之。平公嘆曰：「音至《清徵》，無以加矣！」師曠曰：「更不如《清角》。」平公大驚曰：「更有加於《清徵》者乎？何不并使寡人聽之？」師曠曰：「《清角》更不比《清徵》，臣不敢奏也。昔者黃帝合鬼神於泰山，駕象車而御蛟龍。畢方並轄，蚩尤居前，風伯清塵，雨師灑道，虎狼前驅，鬼神後隨，螣蛇伏地，鳳凰覆上，大合鬼神，作為《清角》。自後君德日薄，不足以服鬼神，神人隔絕。若奏此聲，鬼神畢集，有禍無福。」平公曰：「寡人老矣！誠一聽《清角》，雖死不恨。」師曠固辭。平公起立，迫之再三。師曠不得已，復援琴而鼓。一奏之，有玄雲從西方而起，再奏之，狂風驟發，裂簾幙，摧俎豆，屋瓦亂飛，廊柱俱拔，頃之，疾雷一聲，大雨如注，臺下水深數尺，臺中無不沾濕。從者驚散，平公恐懼，與靈公伏於廊室之間。良久，風息雨止，從者漸集，扶攜兩君下臺而去。<br>　　是夜，平公受驚，遂得心悸之病。夢中見一物，色黃，大如車輪，蹣跚而至，逕入寢門。察之，其狀如鱉，前二足，後一足，所至水湧。平公大叫一聲曰：「怪事！」忽然驚醒，怔忡不止。及旦，百官至寢門問安。平公以夢中所見，告之群臣，皆莫能解。須臾，驛使報：「鄭君為朝賀，已到館驛。」平公遣羊舌&#32953;往勞。羊舌&#32953;喜曰：「君夢可明矣。」眾問其故，羊舌&#32953;曰：「吾聞鄭大夫子產，博學多聞，鄭伯相禮，必用此人，吾當問之。」&#32953;至館驛致餼，兼道晉君之意，病中不能相見。時衛靈公亦以同時受驚，有微恙告歸。鄭簡公亦遂辭歸，獨留公孫僑候疾。羊舌&#32953;問曰：「寡君夢見有物如鱉，黃身三足，入於寢門，此何祟也？」公孫僑曰：「以僑所聞，鱉三足者，其名曰『能』。昔禹父曰鯀，治水無功，舜攝堯政，乃殛鯀於東海之羽山，截其一足，其神化為『黃能』，入於羽淵。禹即帝位，郊祀其神。三代以來，祀典不缺。今周室將衰，政在盟主，宜佐天子，以祀百神。君或者未之祀乎？」羊舌&#32953;以其言告於平公。平公命大夫韓起，祀鯀如郊禮。平公病稍定，嘆曰：「子產真博物君子也！」以莒國所貢方鼎賜之。公孫僑將歸鄭，私謂羊舌&#32953;曰：「君不恤民隱，而效楚人之侈，心已僻矣，疾更作，將不可為。吾所對，乃權詞以寬其意也。」其時有人早起，過魏榆地方，聞山下有若數人相聚之聲，議論晉事。近前視之，惟頑石十餘塊，並無一人。既行過，聲復如前。急回顧之，聲自石出。其人大驚，述於土人。土人曰：「吾等聞石言數日矣。以其事怪，未敢言也。」此語傳聞於絳州。平公召師曠問曰：「石何以能言？」曠對曰：「石不能言，乃鬼神憑之耳。夫鬼神以民為依，怨氣聚於民，則鬼神不安，鬼神不安，則妖興。今君崇飾宮室，以竭民之財力，石言其在是乎？」平公嘿然。師曠退，謂羊舌&#32953;曰：「神怒民怨，君不久矣！侈心之興，實起於楚，雖楚君之禍，可計日而俟也。」月餘，平公病復作，竟成不起。自築虒祁宮至薨日，不及三年，又皆病困之中，枉害百姓，不得安享，豈不可笑。史臣有詩云：<br>　　　　崇臺廣廈奏新聲，竭盡民脂怨黷盈。物怪神妖催命去，虒祁空自費經營！<br>平公薨後，群臣奉世子夷嗣位，是為昭公。此是後話。<br>　　再說齊大夫高彊，自其父蠆逐高止，譖殺閭邱嬰，舉朝皆為不平，及彊嗣為大夫，年少嗜酒，欒施亦嗜酒，相得甚歡，與陳無宇鮑國蹤跡少疏，四族遂分為二黨。欒高二人每聚飲，醉後輒言陳鮑兩家長短。陳鮑聞之，漸生疑忌。忽一日，高彊因醉中，鞭扑小豎，欒施復助之。小豎懷恨，乃乘夜奔告陳無宇，言：「欒高欲聚家眾，來襲陳鮑二家，期在明日矣。」復奔告鮑國，鮑國信之。忙令小豎往約陳無宇，共攻欒高。無宇授甲於家眾，即時登車，欲詣鮑國之家。途中遇見高彊，亦乘車而來。彊已半醉，在車中與無宇拱手，問：「率甲何往？」無宇謾應曰：「往討一叛奴耳！」亦問：「子良何往？」彊對曰：「吾將飲於欒氏也。」既別，無宇令輿人速騁，須臾，遂及鮑門。只見車徒濟濟，戈甲森森，鮑國亦貫甲持弓，方欲升車矣。二人合做一處商量。無宇述子良之言：「將飲於欒氏，未知的否，可使人探之。」鮑國遣使往欒氏覘視，回報：「欒高二位大夫，皆解衣去冠，蹲踞而賽飲。」鮑國曰：「小豎之語妄矣。」無宇曰：「豎言雖不實，然子良於途中見我率甲，問我何往，我謾應以將討叛奴。今無所致討，彼心必疑，倘先謀逐我，悔無及矣。不如乘其飲酒，不做准備，先往襲之。」鮑國曰：「善。」兩家甲士同時起行，無宇當先，鮑國押後，殺向欒家，將前後府門，團團圍住。欒施方持巨觥欲吸，聞陳鮑二家兵到，不覺觥墜於地。高彊雖醉，尚有三分主意，謂欒施曰：「亟聚家徒，授甲入朝，奉主公以伐陳鮑，無不克矣。」欒施乃悉聚家眾。高彊當先，欒施在後，從後門突出，殺開一條血路，逕奔公宮。陳無宇鮑國恐其挾齊侯為重，緊緊追來。高氏族人聞變，亦聚眾來救。景公在宮中，聞四族率甲相攻，正不知事從何起，急命閽者緊閉虎門，以宮甲守之。使內侍召晏嬰入宮。欒施高彊攻虎門不能入，屯於門之右；陳鮑之甲，屯於門之左，兩下相持。須臾，晏嬰端冕委弁，駕車而至。四家皆使人招之，嬰皆不顧，謂使者曰：「嬰惟君命是從，不敢自私。」閽者啟門，晏嬰入見。景公曰：「四族相攻，兵及寢門，何以待之？」晏嬰奏曰：「欒高怙累世之寵，專行不忌，已非一日。高止之逐，閭邱之死，國人胥怨，今又伐寢門，罪誠不宥。但陳鮑不候君命，擅興兵甲，亦不為無罪也。惟君裁之！」景公曰：「欒高之罪，重於陳鮑，宜去之。誰堪使者？」晏嬰對曰：「大夫王黑可使也。」景公傳命，使王黑以公徒助陳鮑攻欒高，欒高兵敗，退於大衢。國人惡欒高者，皆攘臂助戰。高彊酒猶未醒，不能力戰。欒施先奔東門，高彊從之。王黑同陳鮑追及，又戰於東門。欒高之眾，漸漸奔散，乃奪門而出，遂奔魯國。陳鮑逐兩家妻子，而分其家財。晏嬰謂陳無宇曰：「子擅命以逐世居，又專其利，人將議子。何不以所分得者，悉歸諸公，子無所利，人必以讓德稱子，所得多矣。」無宇曰：「多謝指教！無宇敢不從命。」於是將所分食邑及家財，盡登簿籍，獻於景公。景公大悅。景公之母夫人曰孟姬，無宇又私有所獻。孟姬言於景公曰：「陳無宇誅翦強家，以振公室，利歸於公，其讓德不可沒也。何不以高唐之邑賜之？」景公從其言，陳氏始富。陳無宇有心要做好人，言：「群公子向被高蠆所逐，實出無辜，宜召而復之。」景公以為然。無宇以公命召子山、子商、子周等。凡幄幕器用，及從人之衣屨，皆自出家財，私下完備，遣人分頭往迎。諸公子得歸故國，已自歡喜，及見器物畢具，知是陳無宇所賜，感激無已。無宇又大施恩惠於公室，凡公子公孫之無祿者，悉以私祿分給之。又訪求國中之貧約孤寡者，私與之粟。凡有借貸，以大量出，以小量入；貧不能償者，即焚其券。國中無不頌陳氏之德，願為效死而無地也。史臣論：陳氏厚施於民，乃異日移國之漸，亦由君不施德，故臣下得借私恩小惠，以結百姓之心耳。有詩云：<br>　　　　威福君權敢上侵，輒將私惠結民心。請看陳氏移齊計，只為當時感德深。<br>景公用晏嬰為相國，嬰見民心悉歸陳氏，私與景公言之，勸景公寬刑薄斂，興發補助，施澤於民，以挽留人心。景公不能從。<br>　　話分兩頭。再說楚靈王成章華之宮，諸侯落成者甚少，聞晉築虒祁宮，諸侯皆賀，大有不平之意，召伍舉商議，欲興師以侵中原。伍舉曰：「王以德義召諸侯，而諸侯不至，是其罪也。以土木召諸侯，而責其不至，何以服人？必欲用兵以威中華，必擇有罪者征之，方為有名。」靈王曰：「今之有罪者何國？」伍舉奏曰：「蔡世子般弒其君父，於今九年矣。王初合諸侯，蔡君來會，是以隱忍不誅。然弒逆之賊，雖子孫猶當伏法，況其身乎？蔡近於楚，若討蔡而兼其地，則義利兩得矣。」說猶未了，近臣報：「陳國有訃音到，言陳侯溺已薨，公子留嗣位。」伍舉曰：「陳世子偃師，名在諸侯之策；今立公子留，置偃師於何地？以臣度之，陳國必有變矣。」畢竟陳事如何，且看下回分解。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=67.htm>上一篇</a> &nbsp;&nbsp;&nbsp;&nbsp; <a href=69.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>