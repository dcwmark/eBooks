<html>
<head>
<title>開放文學--東周列國志--第十八回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=17.htm>上一篇</a> &nbsp;&nbsp;&nbsp;&nbsp; <a href=19.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第十八回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>曹沫手劍劫齊侯　桓公舉火爵甯戚</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　周釐王元年春正月，齊桓公設朝，群臣拜賀已畢，問管仲曰：「寡人承仲父之教，更張國政。今國中兵精糧足，百姓皆知禮義，意欲立盟定伯，何如？」管仲對曰：「當今諸侯，強於齊者甚眾。南有荊楚，西有秦晉。然皆自逞其雄，不知尊奉周王，所以不能成霸。周雖衰微，乃天下之共主。東遷以來，諸侯不朝，不貢方物，故鄭伯射桓王之肩，五國拒莊王之命，遂令列國臣子，不知君父。熊通僭號，宋鄭弒君，習為故然，莫敢征討。今莊王初崩，新王即位，宋國近遭南宮長萬之亂，賊臣雖戮，宋君未定，君可遣使朝周，請天子之旨，大會諸侯，立定宋君。宋君一定，然後奉天子以令諸侯，內尊王室，外攘四夷。列國之中，衰弱者扶之，強橫者抑之，昏亂不共命者，率諸侯討之。海內諸侯，皆知我之無私，必相率而朝於齊。不動兵車，而霸可成矣。」桓公大悅。於是遣使至洛陽朝賀釐王，因請奉命為會，以定宋君。釐王曰：「伯舅不忘周室，朕之幸也。泗上諸侯，惟伯舅左右之，朕豈有愛焉？」使者回報桓公。桓公遂以王命布告宋、魯、陳、蔡、衛、鄭、曹、邾諸國，約以三月朔日，共會北杏之地。桓公問管仲曰：「此番赴會，用兵車多少？」管仲曰：「君奉王命，以臨諸侯，安用兵車？請為衣裳之會。」桓公曰：「諾。」乃使軍士先築壇三層，高起三丈。左懸鐘，右設鼓，先陳天子虛位於上，旁設反坫，玉帛器具，加倍整齊。又預備館舍數處，悉要高敞合式。<br>　　至期，宋桓公御說先到，與齊桓公相見，謝其定位之意。次日，陳宣公杵臼，邾子克二君繼到。蔡哀侯獻舞，恨楚見執，亦來赴會。四國見齊無兵車，相顧曰：「齊侯推誠待人，一至於此。」乃各將兵車退在二十里之外。時二月將盡，桓公謂管仲曰：「諸侯未集，改期待之，如何？」管仲曰：「語云：『三人成眾。』今至者四國，不為不眾矣。若改期，是無信也。待而不至，是辱王命也。初合諸侯，而以不信聞，且辱王命，何以圖霸？」桓公曰：「盟乎，會乎？」管仲曰：「人心未一，俟會而不散，乃可盟耳。」桓公曰：「善。」<br>　　三月朔，昧爽，五國諸侯，俱集於壇下。相見禮畢，桓公拱手告諸侯曰：「王政久廢，叛亂相尋。孤奉周天子之命，會群公以匡王室。今日之事，必推一人為主，然後權有所屬，而政令可施於天下。」諸侯紛紛私議：欲推齊，則宋爵上公，齊止稱侯，尊卑有序；欲推宋，則宋公新立，賴齊定位，未敢自尊。事在兩難。陳宣公杵臼越席言曰：「天子以糾合之命，屬諸齊侯，誰敢代之？宜推齊侯為盟會之主。」諸侯皆曰：「非齊侯不堪此任，陳侯之言是也。」桓公再三謙讓，然後登壇。齊侯為主，次宋公，次陳侯，次蔡侯，次邾子。排列已定，鳴鐘擊鼓，先於天子位前行禮，然後交拜，敘兄弟之情。仲孫湫捧約簡一函，跪而讀之曰：「某年月日，齊小白，宋御說、陳杵臼、蔡獻舞、邾克，以天子命，會於北杏，共獎王室，濟弱扶傾。有敗約者，列國共征之！」諸侯拱手受命。《論語》稱桓公九合諸侯，此其第一會也。髯翁有詩云：<br>　　　　濟濟冠裳集五君，臨淄事業赫然新。局中先著誰能識？只為推尊第一人。<br>諸候獻酬甫畢，管仲歷階而上曰：「魯、衛、鄭、曹，故違王命，不來赴會，不可不討。」齊桓公舉手向四君曰：「敝邑兵車不足，願諸君同事！」陳、蔡、邾三君齊聲應曰：「敢不率敝賦以從。」惟宋桓公嘿然。<br>　　是晚，宋公回館，謂大夫戴叔皮曰：「齊侯妄自尊大，越次主會，便欲調遣各國之兵。將來吾國且疲於奔命矣！」叔皮曰：「諸侯從違相半，齊勢未集。若征服魯鄭，霸業成矣。齊之霸，非宋福也。與會四國，惟宋為大，宋不從兵，三國亦將解體。況吾今日之來，止欲得王命，以定位耳。已列於會，又何俟焉？不如先歸。」宋公從其言，遂於五更登車而去。<br>　　齊桓公聞宋公背會逃歸，大怒，欲遣仲孫湫追之。管仲曰：「追之非義，可請王師伐之，乃為有名。然事更有急於此者。」桓公曰：「何事更急於此？」管仲曰：「宋遠而魯近，且王室宗盟，不先服魯，何以服宋？」桓公曰：「伐魯當從何路？」管仲曰：「濟之東北有遂者，乃魯之附庸，國小而弱，纔四姓耳。若以重兵壓之，可不崇朝而下。遂下，魯必悚懼。然後遣一介之使，責其不會。再遣人通信於魯夫人。魯夫人欲其子親厚於外家，自當極力慫恿。魯侯內迫母命，外怵兵威，必將求盟。俟其來求，因而許之。平魯之後，移兵於宋，臨以王臣，此破竹之勢也。」桓公曰：「善。」乃親自率師至遂城，一鼓而下。因駐兵於濟水。魯莊公果懼，大集群臣問計。公子慶父曰：「齊兵兩至吾國，未嘗得利，臣願出兵拒之。」班中一人出曰：「不可！不可！」莊公視之，乃施伯也。莊公曰：「汝計將安出？」施伯曰：「臣嘗言之：管子天下奇才，今得齊政，兵有節制，其不可一也；北杏之會，以奉命尊王為名，今責違命，理曲在我，其不可二也；子糾之戮，君有功焉，王姬之嫁，君有勞焉，棄往日之功勞，結將來之仇怨，其不可三也。為今之計，不若修和請盟，齊可不戰而退。」曹劌曰：「臣意亦如此。」正議論間，報道：「齊侯有書至。」莊公視之，大意曰：<br>　　　　寡人與君並事周室，情同昆弟，且婚姻也。北杏之會，君不與焉。寡人敢請其故？若有二心，亦惟命。<br>齊侯另有書通信於文姜，文姜召莊公語之曰：「齊魯世為甥舅，使其惡我，猶將乞好，況取平乎？」莊公唯唯。乃使施伯答書，略曰：<br>　　　　孤有犬馬之疾，未獲奔命。君以大義責之，孤知罪矣！然城下之盟，孤實恥之！若退舍於君之境上，孤敢不捧玉帛以從。<br>齊侯得書大悅，傳令退兵於柯。<br>　　魯莊公將往會齊侯，問：「群臣誰能從者？」將軍曹沫請往。莊公曰：「汝三敗於齊，不慮齊人笑耶？」曹沫曰：「惟恥三敗，是以願往，將一朝而雪之。」莊公曰：「雪之何如？」曹沫曰：「君當其君，臣當其臣。」莊公曰：「寡人越境求盟，猶再敗也。若能雪恥，寡人聽子矣！」遂偕曹沫而行，至於柯地。齊侯預築土為壇以待。魯侯先使人謝罪請盟，齊侯亦使人訂期。<br>　　是日，齊侯將雄兵布列壇下，青紅黑白旗，按東南西北四方，各自分隊，各有將官統領，仲孫湫掌之。階級七層，每層俱有壯士，執著黃旗把守。壇上建大黃旗一面，繡出「方伯」二字。旁置大鼓，王子成父掌之。壇中間設香案，排列著朱盤玉盂盛牲歃盟之器，隰朋掌之。兩旁反坫，設有金尊玉斝，寺人貂掌之。壇西立石柱二根，繫著烏牛白馬，屠人準備宰殺，司庖易牙掌之。東郭牙為儐，立於階下迎賓。管仲為相。氣象十分整肅。齊侯傳令：「魯君若到，止許一君一臣登壇，餘人息屏壇下。」曹沫衷甲，手提利劍，緊隨著魯莊公。莊公一步一戰，曹沫全無懼色。將次升階，東郭牙進曰：「今日兩君好會，兩相贊禮，安用凶器？請去劍！」曹沫睜目視之，兩盡裂。東郭牙倒退幾步。莊公君臣歷階而上。兩君相見，各敘通好之意。三通鼓畢，對香案行禮。隰朋將玉盂盛血，跪而請歃。曹沫右手按劍，左手攬桓公之袖，怒形於色。管仲急以身蔽桓公，問曰：「大夫何為者？」曹沫曰：「魯連次受兵，國將亡矣。君以濟弱扶傾為會，獨不為敝邑念乎？」管仲曰：「然則大夫何求？」曹沫曰：「齊恃強欺弱，奪我汶陽之田，今日請還，吾君乃就歃耳！」管仲顧桓公曰：「君可許之。」桓公曰：「大夫休矣，寡人許子！」曹沫乃釋劍，代隰朋捧盂以進。兩君俱已歃訖。曹沫曰：「仲主齊國之政，臣願與仲歃。」桓公曰：「何必仲父？寡人與子立誓。」乃向天指日曰：「所不反汶陽田於魯者，有如此日！」曹沫受歃，再拜稱謝。獻酬甚歡。<br>　　既畢事，王子成父諸人，俱憤憤不平，請於桓公，欲劫魯侯，以報曹沫之辱。桓公曰：「寡人已許曹沫矣！匹夫約言，尚不失信，況君乎？」眾人乃止。明日，桓公復置酒公館，與莊公歡飲而別。即命南鄙邑宰，將原侵汶陽田，盡數交割還魯。昔人論要盟可犯，而桓公不欺，曹子可仇，而桓公不怨，此所以服諸侯霸天下也。有詩云：<br>　　　　巍巍霸氣吞東魯，尺劍如何能用武？要將信義服群雄，不吝汶陽一片土。<br>又有詩單道曹沫劫齊桓公一事，此乃後世俠客之祖。詩云：<br>　　　　森森戈甲擁如潮，仗劍登壇意氣豪，三敗羞顏一日洗，千秋俠客首稱曹。<br>　　諸侯聞盟柯之事，皆服桓公之信義。於是衛曹二國，皆遣人謝罪請盟。桓公約以伐宋之後，相訂為會。乃再遣使如周，告以宋公不尊王命，不來赴會，請王師下臨，同往問罪。周釐王使大夫單蔑，率師會齊伐宋。諜報陳曹二國引兵從征，願為前部。桓公使管仲先率一軍，前會陳曹，自引隰朋、王子成父、東郭牙等，統領大軍繼進，於商邱取齊。時周釐王二年之春也。<br>　　卻說管仲有愛妾名婧，鐘離人，通文有智。桓公好色，每出行，必以姬嬪自隨。管仲亦以婧從行。是日，管仲軍出南門，約行三十餘里，至峱山，見一野夫，短褐單衣，破笠赤腳，放牛於山下。此人叩牛角而歌。管仲在車上，察其人不凡，使人以酒食勞之。野夫食畢，言：「欲見相君仲父。」使者曰：「相國車已過去矣。」野夫曰：「某有一語，幸傳於相君：『浩浩乎白水！』」使者追及管仲之車，以其語述之。管仲茫然，不解所謂，以問妾婧。婧曰：「妾聞古有《白水》之詩云：『浩浩白水，儵儵之魚，君來召我，我將安居？』此人殆欲仕也。」管仲即命停車，使人召之。野夫將牛寄於村家，隨使者來見管仲，長揖不拜。管仲問其姓名，曰：「衛之野人也，姓寧名戚。慕相君好賢禮士，不憚跋涉至此。無由自達，為村人牧牛耳。」管仲叩其所學，應對如流。嘆曰：「豪傑辱於泥塗，不遇汲引，何以自顯？吾君大軍在後，不日當過此。吾當作書，子持以謁吾君，必當重用。」管仲即作書緘，就交付甯戚，彼此各別。甯戚仍牧牛於峱山之下。齊桓公大軍三日後方到，甯戚依前短褐單衣，破笠赤腳，立於路旁，全不畏避。桓公乘輿將近，甯戚遂叩牛角而歌之曰：<br>　　　　南山燦，白石爛，中有鯉魚長尺半。生不逢堯與舜禪，短褐單衣纔至骭。從昏飯牛至夜半，長夜漫漫何時旦？<br>桓公聞而異之，命左右擁至車前，問其姓名居處。戚以實對曰：「姓寧名戚。」桓公曰：「汝牧夫，何得譏刺時政？」甯戚曰：「臣小人，安敢譏刺？」桓公曰：「當今天子在上，寡人率諸侯賓服於下，百姓樂業，草木沾春，舜日堯天，不過如此。汝謂『不逢堯舜』，又曰：『長夜不旦』，非譏刺而何？」甯戚曰：「臣雖村夫，不睹先王之政。然嘗聞堯舜之世，十日一風，五日一雨，百姓耕田而食，鑿井而飲，所謂『不識不知，順帝之則』是也。今值紀綱不振，教化不行之世，而曰舜日堯天，誠小人所不解也。且又聞堯舜之世，正百官而諸侯服，去四兇而天下安，不言而信，不怒而威。今明公一舉而宋背會，再舉而魯劫盟，用兵不息，民勞財敝，而曰『百姓樂業，草木沾春』，又小人所未解也。小人又聞堯棄其子丹朱，而讓天下於舜，舜又避於南河，百姓趨而奉之，不得已即帝位。今君殺兄得國，假天子以令諸侯，小人又不知於唐虞揖讓何如也！」桓公大怒曰：「匹夫出言不遜！」喝令斬之。左右縛甯戚去，將行刑。戚顏色不變，了無懼意，仰天嘆曰：「桀殺龍逢，紂殺比於，今甯戚與之為三矣！」隰朋奏曰：「此人見勢不趨，見威不惕，非尋常牧夫也。君其赦之！」桓公念頭一轉，怒氣頓平，遂命釋甯戚之縛，謂戚曰：「寡人聊以試子，子誠佳士。」甯戚因探懷中，出管仲之書。桓公拆而觀之。書略云：<br>　　　　臣奉命出師，行至峱山，得衛人甯戚。此人非牧豎者流，乃當世有用之才，君宜留以自輔。若棄之使見用於鄰國，則齊悔無及矣！<br>桓公曰：「子既有仲父之書，何不遂呈寡人？」甯戚曰：「臣聞『賢君擇人為佐，賢臣亦擇主而輔。』君如惡直好諛，以怒色加臣，臣寧死，必不出相國之書矣。」桓公大悅，命以後車載之。是晚，下寨休軍，桓公命舉火，索衣冠甚急。寺人貂曰：「君索衣冠，為爵甯戚乎？」桓公曰：「然。」寺人貂曰：「衛去齊不遠，何不使人訪之？使其人果賢，爵之未晚。」桓公曰：「此人廓達之才，不拘小節，恐其在衛，或有細過。訪得其過，爵之則不光，棄之則可惜！」即於燈燭之下，拜甯戚為大夫，使與管仲同參國政。甯戚改換衣冠，謝恩而出。髯翁有詩曰：<br>　　　　短褐單衣牧豎窮，不逢堯舜遇桓公。自從叩角歌聲歇，無復飛熊入夢中。<br>　　桓公兵至宋界，陳宣公杵臼，曹莊公射姑先在。隨後周單子兵亦至。相見已畢，商議攻宋之策。甯戚進曰：「明公奉天子之命，糾合諸侯，以威勝，不如以德勝。依臣愚見，且不必進兵。臣雖不才，請掉三寸之舌，前去說宋公行成。」桓公大悅，傳令紮寨於界上，命甯戚入宋。戚乃乘一小車，與從者數人，直至睢陽，來見宋公。宋公問於戴叔皮曰：「甯戚何人也？」叔皮曰：「臣聞此人乃牧牛村夫，齊侯新拔之於位。必其口才過人，此來乃使其遊說也。」宋公曰：「何以待之？」叔皮曰：「主公召入，勿以禮待之，觀其動靜。若開口一不當，臣請引紳為號，便令武士擒而囚之。則齊侯之計沮矣。」宋公點首，吩咐武士伺候。甯戚寬衣大帶，昂然而入，向宋公長揖。宋公端坐不答。戚乃仰面長嘆曰：「危哉乎，宋國也！」宋公駭然曰：「孤位備上公，忝為諸侯之首，危何從至？」戚曰：「明公自比與周公孰賢？」宋公曰：「周公聖人也，孤焉敢比之？」戚曰：「周公在周盛時，天下太平，四夷賓服，猶且吐哺握髮，以納天下賢士。明公以亡國之餘，處群雄角力之秋，繼兩世弒逆之後，即效法周公，卑躬下士，猶恐士之不至。乃妄自矜大，簡賢慢客，雖有忠言，安能至明公之前乎？不危何待！」宋公愕然，離坐曰：「孤嗣位日淺，未聞君子之訓，先生勿罪！」叔皮在旁，見宋公為甯戚所動，連連舉其帶紳。宋公不顧，乃謂甯戚曰：「先生此來，何以教我？」戚曰：「天子失權，諸侯星散，君臣無等，篡弒日聞。齊侯不忍天下之亂，恭承王命，以主夏盟。明公列名於會，以定位也。若又背之，猶不定也。今天子赫然震怒，特遣王臣，驅率諸侯，以討於宋。明公既叛王命於前，又抗王師於後，不待交兵，臣已卜勝負之有在矣。」宋公曰：「先生之見如何？」戚曰：「以臣愚計，勿惜一束之贄，與齊會盟。上不失臣周之禮，下可結盟主之懽，兵甲不動，宋國安於泰山。」宋公曰：「孤一時失計，不終會好，今齊方加兵於我，安肯受吾之贄？」戚曰：「齊侯寬仁大度，不錄人過，不念舊惡。如魯不赴會，一盟於柯，遂舉侵田而返之。況明公在會之人，焉有不納？」宋公曰：「將何為贄？」戚曰：「齊侯以禮睦鄰，厚往薄來。即束脯可贄，豈必傾府庫之藏哉？」宋公大悅，乃遣使隨甯戚至齊軍中請成。叔皮滿面羞慚而退。<br>　　卻說宋使見了齊侯，言謝罪請盟之事。獻白玉十玨，黃金千鎰。齊桓公曰：「天子有命，寡人安敢自專？必須煩王臣轉奏於王方可。」桓公即以所獻金玉，轉送單子，致宋公取成之意。單子曰：「苟君侯赦宥，有所藉手，以復於天王，敢不如命。」桓公乃使宋公修聘於周，然後再訂會期。單子辭齊侯而歸。齊與陳曹二君各回本國。要知後事如何，且看下回分解。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=17.htm>上一篇</a> &nbsp;&nbsp;&nbsp;&nbsp; <a href=19.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>