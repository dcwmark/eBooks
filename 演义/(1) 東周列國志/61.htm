<html>
<head>
<title>開放文學--東周列國志--第六十一回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=60.htm>上一篇</a> &nbsp;&nbsp;&nbsp;&nbsp; <a href=62.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第六十一回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>晉悼公駕楚會蕭魚　孫林父因歌逐獻公</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　話說晉及諸侯之兵，圍了偪陽城二十四日，攻打不下。忽然天降大雨，平地水深三尺。荀偃士<img src=LIO.BMP align=absmiddle border=0>二將，慮軍心有變，同至中軍來稟智罃曰：「本意謂城小易克。今圍久不下，天降大雨，又時當夏令，水潦將發。泡水在西，薛水在東，漷水在東北，三水皆與泗水相通。萬一連雨不止，三水橫溢，恐班師不便。不如暫歸，以俟再舉。」智罃大怒，取所憑之几，向二將擲之，罵曰：「老夫可曾說來，『城小而固，未易下也。』豎子自任可滅，在晉侯面前，一力承當。牽帥老夫，至於此地！攻圍許久，不見尺寸之效，偶然天雨，便欲班師。來由得你，去由不得你！今限汝七日之內，定要攻下偪陽。若還無功，照軍令狀斬首！速去！勿再來見！」二將嚇得面如土色，喏喏連聲而退。謂本部軍將曰：「元帥立下嚴限，七日若不能破城，必取吾等之首。今我亦與爾等立限，六日不能破城，先斬汝等，然後自剄，以申軍法。」眾將皆面面相覷。偃<img src=LIO.BMP align=absmiddle border=0>曰：「軍中無戲言！吾二人當親冒矢石，晝夜攻之，有進無退。」約會魯、曹、邾三國，一齊并力。時水勢稍退，偃<img src=LIO.BMP align=absmiddle border=0>乘轈車，身先士卒，城上矢石如雨，全然不避。自庚寅日攻起，至甲午日，城中矢石俱盡。荀偃附堞先登，士<img src=LIO.BMP align=absmiddle border=0>繼之，各國軍將，亦乘勢蟻附而上。妘斑巷戰而死。智罃入城，偪陽君率群臣迎降於馬首。智罃盡收其族，留於中軍。計攻城至城破之日，纔五日耳。若非智罃發怒，此舉無功矣。髯翁有詩云：<br>　　　　仗鉞登壇無地天，偏裨何事敢侵權？一人投杌三軍懼，不怕隆城鐵石堅。<br>　　時悼公恐偪陽難下，復挑選精兵二千人，前來助戰。行至楚邱，聞智罃已成大功，遂遣使至宋，以偪陽之地封宋向戍。向戍同宋平公親至楚邱來見晉侯。向戍辭不受封，悼公乃歸地於宋公。宋衛二君，各設享款待晉侯。智罃述魯三將之勇，悼公各賜車服，乃歸。悼公以偪陽子助楚，廢為庶人，選其族人之賢者，以主妘姓之祀，居於霍城。其秋，荀會卒，悼公以魏絳能執法，使為新軍副將。以張老為司馬。<br>　　是冬，第二軍伐鄭，屯於牛首，復添虎牢之戍。適鄭人尉止作亂，殺公子騑、公子發、公孫輒於西宮之朝。騑之子公孫夏字子西，發之子公孫僑字子產，各帥家甲攻賊，賊敗走北宮。公孫蠆亦率眾來助，遂盡誅尉止之黨，立公子嘉為上卿。欒黶請曰：「鄭方有亂，必不能戰，急攻之可拔也。」智罃曰：「乘亂不義。」命緩其攻。公子嘉使人行成，智罃許之。比及楚公子貞來救鄭，則晉師已盡退矣。鄭復與楚盟。傳稱：「晉悼公三駕服楚。」此乃「三駕」之一。周靈王九年事也。<br>　　明年夏，晉悼公以鄭人未服，復以第三軍伐鄭。宋向戍之兵，先至東門，衛上卿孫林父帥師同郳人屯於北鄙，晉新軍元帥趙武等，營於西郊之外，荀罃帥大軍自北林而西，揚兵於鄭之南門，約會各路軍馬，同日圍鄭。鄭君臣大懼，又遣使行成。荀罃又許之，乃退師於宋地。鄭簡公親至毫城之北，大犒諸軍，與荀罃等歃血為盟，晉宋各軍方散。此乃「三駕」之二。楚共王大怒，使公子貞往秦借兵，約共伐鄭。時秦景公之妹，嫁為楚王夫人，兩國有姻好。乃使大將嬴詹帥車三百乘助戰。共王親帥大軍，望滎陽進發，曰：「此番不滅鄭，誓不班師！」<br>　　卻說鄭簡公自毫城北盟晉而歸，逆知楚軍旦暮必至，大集群臣計議。諸大夫皆曰：「方今晉勢強盛，楚不如也。但晉兵來甚緩，去甚速，兩國未嘗見個雌雄，所以交爭不息。若晉肯致死於我，楚力不逮，必將避之，從此可專事於晉矣。」公孫舍之獻策曰：「欲晉致死於我，莫如怒之。欲激晉之怒，莫如伐宋。宋與晉最睦，我朝伐宋，晉夕伐我。晉能驟來，楚必不能，我乃得有詞於楚也。」諸大夫皆曰：「此計甚善！」正計議間，諜人探得楚國借兵於秦的消息來報。公孫舍之喜曰：「此天使我事晉也！」眾人不解其意。舍之曰：「秦楚交伐，鄭必重困。乘其未入境，當往迎之，因導之使同伐宋國。一則免楚之患，二則激晉之來，豈非一舉兩得？」鄭簡公從其謀，即命公孫舍之乘單車星夜南馳。渡了潁水，行不一舍，正遇楚軍，公孫舍之下車拜伏於馬首之前。楚共王厲色問曰：「鄭反覆無信，寡人正來問罪，汝來卻是何意？」舍之奏曰：「寡君懷大王之德，畏大王之威，所願終身宇下，豈敢離遏？無奈晉人暴虐，與宋合兵，侵擾無已。寡君懼社稷顛覆，不能事君，姑與之和，以退其師。晉師既退，仍是大王貢獻之邑也。恐大王未鑒敝邑之誠，特遣下臣奉迎，布其心腹。大王若能問罪於宋，寡君願執鞭為前部，稍效犬馬，以明誓不相背之意。」共王回嗔作喜曰：「汝君若從寡人伐宋，寡人又何說乎？」舍之又奏曰：「下臣束裝之日，寡君已悉索敝賦，俟大王於東鄙，不敢後也。」共王曰：「雖然如此，但秦庶長約在滎陽城下相會，須與同事方可。」舍之復奏曰：「雍州遼遠，必越晉過周，方能至鄭。大王遣一介之使，猶可及止。以大王之威，楚兵之勁，何必借助於西戎哉？」共王悅其言，果使人辭謝秦師，遂同公孫舍之東行。及有莘之野，鄭簡公帥師來會，遂同伐宋國，大掠而還。<br>　　宋平公遣向戍如晉，訴告楚鄭連兵之事。悼公果然大怒，即日便欲興師。（此番又輪該第一軍出征了。）智罃進曰：「楚之借師於秦者，正以連年奔走道路，不勝其勞也。我一歲而再伐，楚其能復來乎？此番得鄭必矣。當示以強盛之形，堅其歸志。」悼公曰：「善。」乃大合宋、魯、衛、齊、曹、莒、邾、滕、薛、<img src=DRU.BMP align=absmiddle border=0>、小邾各國，一齊至鄭，觀兵於鄭之東門，一路俘獲甚眾。（此師乃「三駕」之三也。）鄭簡公謂公孫舍之曰：「子欲激晉之怒，使之速來，今果至矣，為之奈何？」舍之對曰：「臣請一面求成於晉，一面使人請救於楚。楚兵若能亟來，必當交戰，吾擇其勝者而從之。若楚不能至，吾受晉盟，因以重賂結晉，晉必庇我，又何楚之足患乎？」簡公以為然。乃使大夫伯駢行成於晉；使公孫良霄太宰石&#13983;如楚告曰：「晉師又至鄭矣，從者十一國，兵勢甚盛，鄭亡已在旦夕。君王若能以兵威懾晉，孤之願也。不然，孤懼社稷不保，不得不即安於晉，惟君王憐之，恕之！」楚共王大怒，召公子貞問計。公子貞曰：「我兵乍歸，喘息未定，豈能復發？姑讓鄭於晉，後取之，何患無日！」共王餘怒未平，乃囚良霄石&#13983;於軍府，不放歸國。髯仙有詩云：<br>　　　　楚晉爭鋒結世仇，晉兵迭至楚兵休；行人何罪遭拘執？始信分軍是善謀。<br>　　時晉軍營於蕭魚，伯駢來至晉軍，悼公召入，厲聲間曰：「汝以行成哄我，已非一次矣。今番莫非又是緩兵之計？」伯駢叩首曰：「寡君已別遣行人先告絕於楚，敢有二心乎？」悼公曰：「寡人以誠信待汝，汝若再懷反覆，將犯諸侯之公惡，豈獨寡人！汝且回去，與汝君商議詳確，再來回話。」伯駢又奏曰：「寡君薰沐而遣下臣，實欲委國於君侯，君侯勿疑。」悼公曰：「汝意既決，交盟可也。」乃命新軍元帥趙武，同伯駢入城，與鄭簡公歃血訂盟。簡公亦遣公孫舍之隨趙武出城，與悼公要約。是冬十二月，鄭簡公親入晉軍，與諸侯同會，因請受歃。悼公曰：「交盟已在前矣，君若有信，鬼神鑒之，何必再歃？」乃傳令：「將一路俘獲鄭人，悉解其縛，放歸本國。禁諸軍不得犯鄭國分毫，如有違者，治以軍法！虎牢戍兵，盡行撤去，使鄭人自為守望。」諸侯皆諫曰：「鄭未可恃也。倘更有反覆，重復設戍難矣。」悼公曰：「久勞苦諸國將士，恨無了期。今當與鄭更始，委以腹心，寡人不負鄭，鄭其負寡人乎？」乃謂鄭簡公曰：「寡人知爾苦兵，欲相與休息。今後從晉從楚，出於爾心，寡人不強。」簡公感激流涕曰：「伯君以至誠待人，雖禽獸可格，況某猶人類，敢忘覆庇？再有異志，鬼神必殛！」簡公辭去。明日使公孫舍之獻賂為謝：樂師三人，女樂十六人，歌鐘三十二枚，鏄磬相副，針指女工三十人，軘車廣車共十五乘，他兵車復百乘，甲兵具備。悼公受之。以女樂八人，歌鐘十二，賜魏絳曰：「子教寡人和諸戎狄，以正諸華。諸侯親附，如樂之和，願與子同此樂也。」又以兵車三分之一，賜智罃曰：「子教寡人分軍敝楚，今鄭人獲成，皆子之功。」絳罃二將，皆頓首辭曰：「此皆仗君之靈，與諸侯之勞，臣等何力之有？」悼公曰：「微二卿，寡人不能至此，卿勿固卻。」乃皆拜受。於是十二國車馬同日班師。悼公復遣使行聘各國，謝其向來用師之勞，諸侯皆悅。自此鄭國專心歸晉，不敢萌二三之念矣。史臣有詩云：<br>　　　　鄭人反覆似猱狙，晉伯偏將詐力鋤。二十四年歸宇下，方知忠信勝兵戈。<br>時秦景公伐晉以救鄭，敗晉師於櫟，聞鄭已降晉，乃還。<br>　　明年為周靈王十一年，吳子壽夢病篤，召其四子諸樊、餘祭、夷昧、季札至床前，謂曰：「汝兄弟四人，惟札最賢，若立之，必能昌大吳國。我一向欲立為世子，奈札固辭不肯。我死之後，諸樊傳餘祭，餘祭傳夷昧，夷昧傳季札，傳弟不傳孫。務使季札為君，社稷有幸。違吾命者，即為不孝，上天不祐！」言訖而絕。諸樊讓國於季札曰：「此父志也。」季札曰：「弟辭世子之位於父生之日，肯受君位於父死之後乎？兄若再遜，弟當逃之他國矣。」諸樊不得已，乃宣明次傳之約，以父命即位。晉悼公遣使弔賀。不在話下。<br>　　又明年為周靈王十二年，晉將智罃、士魴、魏相，相繼而卒。悼公復治兵於綿山，欲使士<img src=LIO.BMP align=absmiddle border=0>將中軍，<img src=LIO.BMP align=absmiddle border=0>辭曰：「伯游長。」乃使中行荀偃代智罃之任，士<img src=LIO.BMP align=absmiddle border=0>為副。又欲使韓起將上軍，起曰：「臣不如趙武之賢。」乃使趙武代荀偃之任，韓起為副。欒黶將下軍如故，魏絳為副。其新軍尚無帥。悼公曰「寧可虛位以待人，不可以人而濫位。」乃使其軍吏，率官屬卒乘，以附於下軍。諸大夫皆曰：「君之慎於名器如此。」乃各修其職，弗敢懈怠。晉國大治，復興文襄之業。未幾，廢新軍并入三軍，以守侯國之禮。<br>　　是年秋九月，楚共王審薨，世子昭立，是為康王。吳王諸樊，命大將公子黨帥師伐楚。楚將養繇基迎敵，射殺公子黨，吳師敗還。諸樊遣使告敗於晉，悼公合諸侯於向以謀之。晉大夫羊舌&#32953;進曰：「吳伐楚之喪，自取其敗，不足恤也。秦晉鄰國，世有姻好，今附楚救鄭，敗我師於櫟，此宜先報。若伐秦有功，則楚勢益孤矣。」悼公以為然。使荀偃率三軍之眾，同魯、宋、齊、衛、鄭、曹、莒、邾、滕、薛、<img src=DRU.BMP align=absmiddle border=0>、小邾十二國大夫伐秦。晉悼公待於境上。秦景公聞晉師將至，使人以毒藥數囊，沉於涇水之上流。魯大夫叔孫豹，同莒師先濟，軍士飲水中毒，多有死者。各軍遂不肯濟。鄭大夫公子蟜謂衛大夫北宮括曰：「既已從人，敢觀望乎？」公子蟜帥鄭師渡涇，北宮括繼之。於是諸侯之師皆進，營於棫林。諜報：「秦軍相去不遠。」荀偃令各軍「雞鳴駕車，視我馬首所向而行！」下軍元帥欒黶，素不服中行偃，及聞令，怒曰：「軍旅之事，當集眾謀，即使偃能獨斷，亦宜明示進退，烏有使三軍之眾，視其馬首者？我亦下軍之帥也，我馬首欲東。」遂帥本部東歸。副將魏絳曰：「吾職在從帥，不敢俟中行伯矣。」亦隨欒黶班師。早有人報知中行偃。偃曰：「出令不明，吾實有過。令既不行，何望成功？」乃命諸侯之師，各歸本國，晉帥亦還。時欒鍼為下軍戎右，獨不肯歸，謂范<img src=LIO.BMP align=absmiddle border=0>之子范鞅曰：「今日之役，本為報秦，若無功而返，是益恥也。吾兄弟二人，並在軍中，豈可一時皆返？子能與我同赴秦師乎？」范鞅曰：「子以國恥為念，鞅敢不從！」乃各引本部馳入秦軍。<br>　　卻說秦景公引大將嬴詹及公子無地，帥車四百乘，離棫林五十里安營，正遣人探聽晉兵進止。忽見東角塵頭起處，一彪車馬飛來，急使公子無地率軍迎敵。欒鍼奮勇上前，范鞅助之，連刺殺甲將十餘人。秦軍披靡欲走，望其後軍無繼，復鳴鼓合兵圍之。范鞅曰：「秦兵勢大，不可當也！」欒鍼不聽。嬴詹大軍又到，欒鍼復手殺數人，身中七箭，力盡而死。范鞅脫甲，乘單車疾馳得免。欒黶見范鞅獨歸，問曰：「吾弟何在？」鞅曰：「已沒於秦軍矣！」黶大怒，拔戈直刺范鞅。鞅不敢相抗，走入中軍。黶隨後趕到，鞅避去。其父范<img src=LIO.BMP align=absmiddle border=0>迎謂曰：「賢婿何怒之甚也？」（黶妻欒祁，乃范<img src=LIO.BMP align=absmiddle border=0>之女，故以婿呼之。）黶怒氣勃勃，不能制，大聲答曰：「汝子誘吾弟同入秦師，吾弟戰死，而汝子生還，是汝子殺吾弟也。汝必逐鞅，猶可恕，不然，我必殺鞅，以償吾弟之命！」范<img src=LIO.BMP align=absmiddle border=0>曰：「此事老夫不知也，今當逐之。」范鞅聞其語，遂從幕後出奔秦國。秦景公問其來意，范鞅敘述始末。景公大喜，待以客卿之禮。一日，問曰：「晉君何如人？」對曰：「賢君也，知人而善任。」又問：「晉大夫誰最賢？」對曰：「趙武有文德，魏絳勇而不亂，羊舌&#32953;習於《春秋》，張老篤信有智，祁午臨事鎮定，臣父<img src=LIO.BMP align=absmiddle border=0>能識大體，皆一時之選。其他公卿，亦皆習於今典，克守其官，鞅末敢輕議也。」景公又曰：「然則晉大夫中，何人先亡？」鞅對曰：「欒氏將先亡。」景公曰：「豈非以汰侈故乎？」范鞅曰：「欒黶雖汰侈，猶可及身，其子盈必不免。」景公曰：「何故？」鞅對曰：「欒武子恤民愛士，人心所歸，故雖有弒君之惡，而國中不以為非，戴其德也。思召公者，愛及甘棠，況其子乎？黶若死，盈之善未能及人，而武之德已遠，修黶之怨者，必此時矣。」景公嘆曰：「卿可謂知存亡故者也！」乃因范鞅而通於范<img src=LIO.BMP align=absmiddle border=0>，使庶長武聘晉，以修舊好，并請復范鞅之位。悼公從之，范鞅歸晉。悼公以鞅及欒盈並為公族大夫，且諭欒黶勿得修怨。自此秦晉通和，終春秋之世，不相加兵。有詩為證：<br>　　　　西鄰東道世婚姻，一旦尋仇鬥日新，玉帛既通兵革偃，從來好事是和親。<br>是年欒黶卒，子欒盈代為下軍副將。<br>　　話分兩頭。卻說衛獻公名衎，自周簡王十年，代父定公即位。因居喪不戚，其嫡母定姜，逆知其不能守位，屢屢規諫，獻公不聽。及在位，日益放縱，所親者無非讒諂面諛之人，所喜者不過鼓樂田獵之事。自定公之世，有同母弟公子黑肩，怙寵專政。黑肩之子公孫剽，嗣父爵為大夫，頗有權略。上卿孫林父，亞卿寧殖，見獻公無道，皆與剽結交。林父又暗結晉國為外援，將國中器幣寶貨，盡遷於戚，使妻子居之。獻公疑其有叛心，一來形跡未著，二來畏其強家，所以含忍不發。<br>　　忽一日，獻公約孫寧二卿共午食。二卿皆朝服待命於門，自朝至午，不見使命來召，宮中亦無一人出來，二卿心疑。看看日斜，二卿飢困已甚，乃叩宮門請見。守閽內侍答曰：「主公在後圃演射，二位大夫若要相見，可自往也。」孫寧二人心中大怒，乃忍飢逕造後圃，望見獻公方帶皮冠，與射師公孫丁較射。獻公見孫寧二人近前，不脫皮冠，掛弓於臂而見之，問：「二卿今日來此何事？」孫寧二人齊聲答曰：「蒙主公約共午食，臣等伺候至今，腹且餒矣。恐違君命，是以來此。」獻公曰：「寡人貪射，偶爾忘之。二卿且退，俟改日再約可也。」言罷，適有鴻雁飛鳴而過，獻公謂公孫丁曰：「與爾賭射此鴻。」孫寧二人，含羞而退。林父曰：「主公耽於遊戲，狎近群小，全無敬禮大臣之意。我等將來必不免於禍，如何？」寧殖曰：「君無道，止自禍耳，安能禍人？」林父曰：「我意欲奉公子剽為君，子以為何如？」寧殖曰：「此舉甚當，你我相機而動便了。」言罷各別。<br>　　林父回家，飯畢，連夜逕往戚邑，密喚家臣庾公差尹公佗等，整頓家甲，為謀叛之計。遣其長子孫蒯，往見獻公，探其口氣。孫蒯至衛，見獻公於內朝，假說：「臣父林父，偶染風疾，權且在河上調理，望主公寬宥。」獻公笑曰：「爾父之疾，想因過餓所致，寡人今不敢復餓子。」命內侍取酒相待，喚樂工歌詩侑酒。太師請問：「歌何詩？」獻公曰：「《巧言》之卒章，頗切時事，何不歌之？」太師奏曰：「此詩語意不佳，恐非歡宴所宜。」師曹喝曰：「主公要歌便歌，何必多言！」原來師曹善於鼓琴，獻公使教其嬖妾，嬖妾不率教，師曹鞭之十下。妾泣愬於獻公，獻公當嬖妾之前，鞭師曹三百，師曹懷恨在心，今日明知此詩不佳，故意欲歌之，以激孫蒯之怒。遂長聲而歌曰：<br>　　　　彼何人斯，居河之糜？無拳無勇，職為亂階。<br>獻公的主意，因孫林父居於河上，有叛亂之形，故借歌以懼之。孫蒯聞歌，坐不安席，須臾辭去。獻公曰：「適師曹所歌，子與爾父述之。爾父雖在河上，動息寡人必知，好生謹慎，將息病體。」孫蒯叩頭，連聲「不敢」而退。回戚，述於林父。林父曰：「主公忌我甚矣！我不可坐而待死。大夫蘧伯玉，衛之賢者，若得彼同事，無不濟矣。」乃私至衛，往見蘧瑗曰：「主公暴虐，子所知也。恐有亡國之事，將若之何？」瑗對曰：「人臣事君，可諫則諫，不可諫則去之，他非瑗所知矣。」林父度瑗不可動，遂別去。瑗即日逃奔魯國。<br>　　林父聚徒眾於邱宮，將攻獻公。獻公懼，遣使至邱宮，與林父講和，林父殺之。獻公使視寧殖，已戒車將應林父矣。乃召北宮括，括推病不出。公孫丁曰：「事急矣！速出奔，尚可求復。」獻公乃集宮甲約二百餘人，為一隊，公孫丁挾弓矢相從，啟東門而出，欲奔齊國。孫蒯孫嘉兄弟二人，引兵追及於河澤，大殺一陣，二百餘名宮甲，盡皆逃散，存者僅十數人而已。賴得公孫丁善射，矢無虛發，近者輒中箭而死，保著獻公，且戰且走。二孫不敢窮追而返。纔回不上三里，只見庾公差尹公佗二將，引兵而至，言：「奉相國之命，務取衛侯回報。」孫蒯孫嘉曰：「有一善箭者相隨，將軍可謹防之！」庾公差曰：「得非吾師公孫丁乎？」原來尹公佗學射於庾公差，公差又學射於公孫丁，三人是一線傳授，彼此皆知其能。尹公佗曰：「衛侯前去不遠，姑且追之。」約馳十五里，趕著了獻公。因御人被傷，公孫丁在車執轡，回首一望，遠遠的便認得是庾公差了，謂獻公曰：「來者是臣之弟子，弟子無害師之事，主公勿憂。」乃停車待之。庾公差既到，謂尹公佗曰：「此真吾師也。」乃下車拜見。公孫丁舉手答之，麾之使去。庾公差登車曰：「今日之事，各為其主。我若射，則為背師，若不射，則又為背主，我如今有兩盡之道。」乃抽矢叩輪，去其鏃，揚聲曰：「吾師勿驚！」連發四矢，前中軾，後中軫，左右中兩旁，單單空著君臣二人，分明顯個本事，賣個人情的意思。庾公差射畢，叫聲：「師傅保重！」喝教回車。公孫丁亦引轡而去。尹公佗先遇獻公，本欲逞藝，因庾公差是他業師，不敢自專；回至中途，漸漸懊悔起來，謂庾公差曰：「子有師弟之分，所以用情，弟子已隔一層，師恩為輕，主命為重。若無功而返，何以復吾恩主？」庾公差曰：「吾師神箭，不下養繇基，爾非其敵，枉送性命！」尹公佗不信庾公之言，當下復身來追衛侯。不知結末如何，再看下回分解。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=60.htm>上一篇</a> &nbsp;&nbsp;&nbsp;&nbsp; <a href=62.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>