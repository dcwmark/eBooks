<html>
<head>
<title>開放文學--東周列國志--第六十六回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=65.htm>上一篇</a> &nbsp;&nbsp;&nbsp;&nbsp; <a href=67.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第六十六回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>殺寧喜子鱄出奔　戮崔杼慶封獨相</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　話說殖綽帥選卒千人，去襲晉戍，三百人不勾一掃，遂屯兵於茅氏，遣人如衛報捷。林父聞衛兵已入東鄙，遣孫蒯同雍鉏引兵救之。探知晉戍俱已殺盡，又知殖綽是齊國有名的勇將，不敢上前拒敵，全軍而返，回復林父。林父大怒曰：「惡鬼尚能為厲！況人乎？一個殖綽不能與他對陣，倘衛兵大至，何以禦之？汝可再往，如若無功，休見我面！」孫蒯悶悶而出，與雍鉏商議，雍鉏曰：「殖綽勇敵萬夫，必難取勝，除非用誘敵之計方可。」孫蒯曰：「茅氏之西，有地名圉村，四圍樹木茂盛，中間一村人家。村中有小小土山，我使人於山下掘成陷坑，以草覆之，汝先引百人與戰，誘至村口，我屯兵於山上，極口詈罵，彼怒，必上山來擒我，中吾計矣。」雍鉏如其言，帥一百人馳往茅氏，如探敵之狀，一遇殖綽之兵，佯為畏懼，回頭便走。殖綽恃勇，欺雍鉏兵少，不傳令開營，單帶隨身軍甲數十人，乘輕車追之。雍鉏彎彎曲曲，引至圉村，卻不進村，逕打斜往樹林中去了。殖綽也疑心林中有伏，便教停車。只見土山之上，又屯著一簇步卒，約有二百人數，簇擁著一員將。那員將小小身材，金鍪繡甲，叫著殖綽的姓名，罵道：「你是齊邦退下來的歪貨！欒家用不著的棄物！今捱身在我衛國吃飯，不知羞恥，還敢出頭！豈不曉得我孫氏是八代世臣，敢來觸犯！全然不識高低，禽獸不如！」殖綽聞之大怒。衛兵中有人認得的指道：「這便是孫相國的長子，叫做孫蒯。」殖綽曰：「擒得孫蒯，便是半個孫林父了。」那土山平穩，頗不甚高。殖綽喝教「驅車！」車馳馬驟，剛剛到山坡之下，那車勢去得凶猛，踏著陷坑，馬就牽車下去，把殖綽掀下坑中。孫蒯恐他勇力難制，預備弓弩，一等陷下，攢箭射之。可憐好一員猛將，今日死於庸人之手！正是：「瓦罐不離井上破，將軍多在陣前亡。」有詩為證：<br>　　　　神勇將軍孰敢當？無名孫蒯已奔忙。只因一激成奇績，始信男兒當自強。<br>孫蒯用撓鉤搭起殖綽之屍，割了首級，殺散衛軍，回報孫林父。林父曰：「晉若責我不救戍卒，我有罪矣。不如隱其勝而以敗告。」乃使雍鉏如晉告敗。<br>　　晉平公聞衛殺其戍卒，大怒，命正卿趙武，合諸大夫於澶淵，將加兵於衛。衛獻公同寧喜如晉，面訴孫林父之罪，平公執而囚之。齊大夫晏嬰，言於齊景公曰：「晉侯為孫林父而執衛侯，國之強臣，皆將得志矣。君盍如晉請之，寓萊之德，不可棄也。」景公曰：「善。」乃遣使約會鄭簡公一同至晉，為衛求解。晉平公雖感其來意，然有林父先入之言，尚未肯統口。晏平仲私謂羊舌&#32953;曰：「晉為諸侯之長，恤患補闕，扶弱抑強，乃盟主之職也。林父始逐其君，既不能討，今又為臣而執君，為君者不亦難乎？昔文公誤聽元晅之言，執衛成公歸於京師，周天子惡其不順，文公愧而釋之。夫歸於京師，而猶不可，況以諸侯囚諸侯乎？諸君子不諫，是黨臣而抑君，其名不可居也。嬰懼晉之失伯，敢為子私言之。」&#32953;乃言於趙武，固請於平公，乃釋衛侯歸國。尚未肯釋寧喜。右宰穀勸獻公飾女樂十二人，進於晉以贖喜。晉侯悅，并釋喜。喜歸，愈有德色，每事專決，全不稟命。諸大夫議事者，竟在寧氏私第請命，獻公拱手安坐而已。<br>　　時宋左師向戍，與晉趙武相善，亦與楚令尹屈建相善。向戍聘於楚，言及昔日華元欲為晉楚合成之事。屈建曰：「此事甚善，只為諸侯各自分黨，所以和議迄於無成。若使晉楚屬國互相朝聘，歡好如同一家，干戈可永息矣。」向戍以為然。乃倡議晉楚二君，相會於宋，面定弭兵交見之約。楚自共王至今，屢為吳國侵擾，邊境不寧，故屈建欲好晉以專事於吳。而趙武亦因楚兵屢次伐鄭，指望和議一成，可享數年安息之福。兩邊皆欣然樂從，遂遣使往各屬國訂期。晉使至於衛國，寧喜不通知獻公，逕自委石惡赴會。獻公聞之大怒，訴於公孫免餘。免餘曰：「臣請以禮責之。」免餘即往見寧喜，言：「會盟大事，豈可使君不與聞？」寧喜艴然曰：「子鮮有約言矣，吾豈猶臣也乎哉？」免餘回報獻公曰：「喜無禮甚矣！何不殺之？」獻公曰：「若非寧氏，安有今日？約言實出自寡人，不可悔也。」免餘曰：「臣受主公特達之知，無以為報，請自以家屬攻寧氏，事成則利歸於君，不成則害獨臣當之。」獻公曰：「卿斟酌而行，勿累寡人也。」免餘乃往見其宗弟公孫無地公孫臣曰：「相國之專，子所知也。主公猶執硜硜之信，隱忍不言，異日養成其勢，禍且倚於孫氏矣。奈何？」無地與臣同辭而對曰：「何不殺之？」免餘曰：「吾言於君，君不從也。若吾等偽為作亂，幸而成，君之福，不成，不過出奔耳。」無地曰：「吾弟兄願為先驅。」免餘請歃血為信。<br>　　時周靈王二十六年。寧喜方治春宴，無地謂免餘曰：「寧氏治春宴，必不備，吾請先嘗之，子為之繼。」免餘曰：「盍卜之？」無地曰：「事在必行，何卜之有？」無地與臣悉起家眾以攻寧氏。寧氏門內，設有伏機，（伏機者，掘地為深窟，上鋪木板，別以木為機關，觸其機，則勢從下發，板啟而人陷，日間去機，夜則設之。）是日因春宴，家屬皆於堂中觀優，無守門者，乃設機以代巡警。無地不知，誤觸其機，陷於窟中。寧氏大驚，爭出捕賊，獲無地。公孫臣揮戈來救，寧氏人眾，臣戰敗被殺。寧喜問無地曰：「子之此來，何人主使？」無地瞋目大罵曰：「汝恃功專恣，為臣不忠，吾兄弟特為社稷誅爾，事之不成，命也！豈由人主使耶？」寧喜怒，縛無地於庭柱，鞭之至死，然後斬之。右宰穀聞寧喜得賊，夜乘車來問。寧氏方啟門，免餘帥兵適至，乘之而入。先斬右宰穀於門。寧氏堂中大亂，寧喜驚忙中，遽問：「作賊者何人？」免餘曰：「舉國之人皆在，何問姓名乎？」喜懼而走，免餘奪劍逐之，繞堂柱三周，喜身中兩劍，死於柱下。免餘盡滅寧氏之家，還報獻公。獻公命取寧喜及右宰穀之屍，陳之於朝。公子鱄聞之，徒跣入朝，撫寧喜之屍，哭曰：「非君失信，我實欺子。子死，我何面目立衛之朝乎？」呼天長號者三，遂趨出，即以牛車載其妻小，出奔晉國。獻公使人留之，鱄不從。行及河上，獻公復使大夫齊惡馳驛追及之，齊惡致衛侯之意，必要子鱄回國。子鱄曰：「要我還衛，除是寧喜復生方可！」齊惡猶強之不已，子鱄取活雉一隻，當齊惡前拔佩刀剁落雉頭，誓曰：「鱄及妻子，今後再履衛地，食衛粟，有如此雉！」齊惡知不可強，只得自回。子鱄遂奔晉國，隱於邯鄲，與家人織屨易粟而食，終身不言一「衛」字。史臣有詩云：<br>　　　　他鄉不似故鄉親，織屨蕭然竟食貧，只為約言金石重，違心恐負九泉人。<br>齊惡回復獻公，獻公感嘆不已，乃命收殮二屍而葬之。欲立免餘為正卿，免餘曰：「臣望輕，不如太叔。」乃使太叔儀為政，自此衛國稍安。<br>　　話分兩頭。卻說宋左師向戍，倡為弭兵之會，面議交見之事。晉正卿趙武，楚令尹屈建，俱至宋地，各國大夫陸續俱至。晉之屬國魯、衛、鄭，從晉營於左；楚之屬國蔡、陳、許，從楚營於右。以車為城，各據一偏。宋是地主，自不必說。議定：照朝聘常期，楚之屬朝聘於晉，晉之屬亦朝聘於楚。其貢獻禮物，各省其半，兩邊分用。其大國齊秦，算做敵體與國，不在屬國之數，各不相見。晉屬小國，如：邾、莒、媵、薛，楚屬小國，如：頓、胡、沈、麇，有力者自行朝聘，無力者從附庸一例，附於鄰近之國。遂於宋西門之外，歃血訂盟。楚屈建暗暗傳令，衷甲將事，意欲劫盟，襲殺趙武，伯州犁固諫乃止。趙武聞楚衷甲，以問羊舌&#32953;，欲預備對敵之計。羊舌&#32953;曰：「本為此盟以弭兵也。若楚用兵，彼先失信於諸侯，諸侯其誰服之！子守信而已，何患焉。」及將盟，楚屈建又欲先歃，使向戍傳言於晉。向戍造晉軍，不敢出口，其從人代述之。趙武曰：「昔我先君文公，受王命於踐土，綏服四國，長有諸夏。楚安得先於晉？」向戍還述於屈建。建曰：「若論王命，則楚亦嘗受命於惠王矣。所以交見者，謂楚晉匹敵也。晉主盟已久，此番合當讓楚。若仍先晉，便是楚弱於晉了，何云敵國？」向戍復至晉營言之。趙武猶未肯從，羊舌&#32953;謂趙武曰：「主盟以德不以勢，若其有德，歃雖後，諸侯戴之。如其無德，歃雖先，諸侯叛之。且合諸侯以弭兵為名，夫弭兵天下之利也，爭歃則必用兵，用兵則必失信，是失所以利天下之意矣。子姑讓楚。」趙武乃許楚先歃，定盟而散。時衛石惡與盟，聞寧喜被殺，不敢歸衛，遂從趙武留於晉國。自是晉楚無事。不在話下。<br>　　再說齊右相崔杼，自弒莊公，立景公，威震齊國。左相慶封性嗜酒，好田獵，常不在國中。崔杼獨秉朝政，專恣益甚，慶封心中陰懷嫉忌。崔杼原許棠姜立崔明為嗣，因憐長子崔成損臂，不忍出口。崔成窺其意，請讓嗣於明，願得崔邑養老。崔杼許之。東郭偃與棠無咎不肯，曰：「崔，宗邑也，必以授宗子。」崔杼謂崔成曰：「吾本欲以崔予汝，偃與無咎不聽，奈何？」崔成訴於其弟崔疆。崔疆曰：「內子之位，且讓之矣，一邑尚吝不予乎？吾父在，東郭等尚然把持；父死，吾弟兄求為奴僕不能矣。」崔成曰：「姑浼左相為我請之。」成疆二人求見慶封，告訴其事。慶封曰：「汝父惟偃與無咎之謀是從，我雖進言，必不聽也。異日恐為汝父之害，何不除之？」成疆曰：「某等亦有此心，但力薄，恐不能濟事。」慶封曰：「容更商之。」成疆去，慶封召盧蒲嫳述二子之言。盧蒲嫳曰：「崔氏之亂，慶氏之利也。」慶封大悟。過數日，成疆又至，復言東郭偃棠無咎之惡。慶封曰：「汝若能舉事，吾當以甲助子。」乃贈之精甲百具，兵器如數。成疆大喜，夜半率家眾披甲執兵，散伏於崔氏之近側。東郭偃棠無咎每日必朝崔氏，候其入門，甲士突起，將東郭偃棠無咎攢戟刺死。崔杼聞變大怒，急呼人使駕車，輿僕逃匿皆盡，惟圉人在廄。乃使圉人駕馬，一小豎為御，往見慶封，哭訴以家難。慶封佯為不知，訝曰：「崔慶雖為二氏，實一體也。孺子敢無上至此！子如欲討，吾當效力。」崔杼信以為誠，乃謝曰：「倘得除此二逆，以安崔宗，我使明也拜子為父。」慶封乃悉起家甲，召盧蒲嫳使率之，吩咐：「如此如此。……」盧蒲嫳受命而往。崔成崔疆，見盧蒲嫳兵至，欲閉門自守。盧蒲嫳誘之曰：「吾奉左相之命而來，所以利子，非害子也。」成謂疆曰：「得非欲除孽弟明乎？」疆曰：「容有之。」乃啟門納盧蒲嫳。嫳入門，甲士俱入。成疆阻遏不住，乃問嫳曰：「左相之命何如？」嫳曰：「左相受汝父之訴，吾奉命來取汝頭耳！」喝令甲士：「還不動手！」成疆未及答言，頭已落地。盧蒲嫳縱甲士抄擄其家，車馬服器，取之無遺，又毀其門戶。棠姜驚駭，自縊於房。惟崔明先在外，不及於難。盧蒲嫳懸成疆之首於車，回復崔杼。杼見二屍，且憤且悲，問嫳曰：「得無震驚內室否？」嫳曰：「夫人方高臥未起。」杼有喜色，謂慶封曰：「吾欲歸，奈小豎不善執轡，幸借一御者。」盧蒲嫳曰：「某請為相國御。」崔杼向慶封再三稱謝，登車而別。行至府第，只見重門大開，並無一人行動。比入中堂，直望內室，窗戶門闥，空空如也。棠姜懸梁，尚未解索。崔杼驚得魂不附體，欲問盧蒲嫳，已不辭而去矣。遍覓崔明不得，放聲大哭曰：「吾今為慶封所賣，吾無家矣，何以生為？」亦自縊而死。杼之得禍，不亦慘乎？髯翁有詩曰：<br>　　　　昔日同心起逆戎，今朝相軋便相攻。莫言崔杼家門慘，幾個奸雄得善終！<br>崔明半夜，潛至府第，盜崔杼與棠姜之屍，納於一柩之中，車載以出，掘開祖墓之穴，下其柩，仍加掩覆，惟圉人一同做事，此外無知者。事畢，崔明出奔魯國。慶封奏景公曰：「崔杼實弒先君，不敢不討也。」景公唯唯而已。慶封遂獨相景公。以公命召陳須無復歸齊國。須無告老，其子陳無宇代之。此周靈王二十六年事也。<br>　　時吳楚屢次相攻，楚康王治舟師以伐吳，吳有備，楚師無功而還。吳王餘祭，方立二年，好勇輕生，怒楚見伐，使相國屈狐庸，誘楚之屬國舒鳩叛楚。楚令尹屈建帥師伐舒鳩，養繇基自請為先鋒。屈建曰：「將軍老矣！舒鳩蕞爾國，不憂不勝，無相煩也。」養繇基曰：「楚伐舒鳩，吳必救之。某屢拒吳兵，熟知軍情，願隨一行，雖死不恨！」屈建見他說個「死」字，心中惻然。基又曰：「某受先王知遇，嘗欲以身報國，恨無其地。今鬚髮俱改，脫一旦病死牖下，乃令尹負某矣。」屈建見其意已決，遂允其請，使大夫息桓助之。養繇基行至離城，吳王之弟夷昧同相國屈狐庸率兵來救。息桓欲俟大軍，養繇基曰：「吳人善水，今棄舟從陸，且射御非其長，乘其初至未定，當急擊之。」遂執弓貫矢，身先士卒，所射輒死，吳師稍卻。基追之，遇狐庸於車，罵曰：「叛國之賊！敢以面目見我耶？」欲射狐庸。狐庸引車而退，其疾如風，基駭曰：「吳人亦善御耶？恨不早射也。」說猶未畢，只見四面鐵葉車圍裹將來，把基困於垓心。乘車將士，皆江南射手，萬矢齊發，養繇基死於亂箭之下。楚共王曾言其恃藝必死，驗於此矣。息桓收拾敗軍，回報屈建。建嘆曰：「養叔之死，乃自取也！」乃伏精兵於栖山，使別將子疆以私屬誘吳交鋒，纔十餘合遂走，狐庸意其有伏不追。夷昧登高望之，不見楚軍，曰：「楚已遁矣！」遂空壁逐之。至栭山之下，子疆回戰，伏兵盡起，將夷昧圍住，沖突不出。卻得狐庸兵到，殺退楚兵，救出夷昧。吳師敗歸。屈建遂滅舒鳩。<br>　　明年，楚康王復欲伐吳，乞師於秦，秦景公使弟公子鍼帥兵助之。吳盛兵以守江口，楚不能入，以鄭久服事晉，遂還師侵鄭。楚大夫穿封戍，擒鄭將皇頡於陣。公子圍欲奪之，穿封戍不與。圍反訴於康王，言：「已擒皇頡，為穿封戍所奪。」未幾，穿封戍解皇頡獻功，亦訴其事。康王不能決，使太宰伯州犁斷之。犁奏曰：「鄭囚乃大夫，非細人也，問囚自能言之。」乃立囚於庭下，伯州犁立於右，公子圍與穿封戍立於左，犁拱手向上曰：「此位是王子圍，寡君之介弟也。」復拱手向下曰：「此位為穿封戍，乃方城外之縣尹也。誰實擒汝？可實言之！」皇頡已悟犁之意，有心要奉承王子圍，偽張目視圍，對曰：「頡遇此位王子不勝，遂被獲。」穿封戍大怒，遂於架上抽戈欲殺公子圍，圍驚走，戍逐之不及。伯州犁追上，勸解而還。言於康王，兩分其功，復自置酒，與圍戍二人講和。今人論&#29413;私曲庇之事，輒云：「上下其手。」（蓋本伯州犁之事也。）後人有詩嘆云：<br>　　　　斬擒功績辨虛真，私用機門媚貴臣。幕府計功多類此，肯持公道是何人！<br>　　卻說吳之鄰國名越，子爵，乃夏王禹之後裔，自無余始封，自夏歷周，凡三十餘世，至於允常。允常勤於為治，越始強盛，吳忌之。餘祭立四年，始用兵伐越，獲其宗人，刖其足，使為閽，守「餘皇」大舟。餘祭觀舟醉臥，宗人解餘祭之佩刀，刺殺餘祭。從人始覺，共殺宗人。餘祭弟夷昧，以次嗣立，以國政任季札。札請戢兵安民，通好上國，夷昧從之。乃使札首聘魯國，求觀五代及列國之樂，札一一評品，輒當其情，魯人以為知音。次聘齊，與晏嬰相善。次聘鄭，與公孫僑相善。及衛，與蘧瑗相善。遂適晉，與趙武、韓起、魏舒相善。所善皆一時賢臣，札之賢亦可知矣。要知後事，再看下回分解。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=65.htm>上一篇</a> &nbsp;&nbsp;&nbsp;&nbsp; <a href=67.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>