<html>
<head>
<title>開放文學--東周列國志--第一○三回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=102.htm>上一篇</a> &nbsp;&nbsp;&nbsp;&nbsp; <a href=104.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第一○三回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>李國舅爭權除黃歇　樊於期傳檄討秦王</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　話說龐煖欲乘敗燕之威，「合從」列國，為并力圖秦之計。除齊附秦外，韓、魏、楚、燕，各出銳師，多者四五萬，少亦二三萬，共推春申君黃歇為上將。歇集諸將議曰：「伐秦之師屢出，皆以函谷關為事，秦人設守甚嚴，未能得志。即我兵亦素知仰攻之難，咸有畏縮之心。若取道蒲&#22338;，由華州而西，逕襲渭南，因窺潼關，《兵法》所謂『出其不意』也。」諸將皆曰：「然。」遂分兵五路，俱出蒲關，望驪山一路進發，直攻渭南，不克，圍之。秦丞相呂不韋使將軍蒙驁、王翦、桓齮、李信、內史騰，各將兵五萬人，五枝軍兵，分應五國。不韋自為大將，兼統其軍，離潼關五十里分為五屯，如列星之狀。王翦言於不韋曰：「以五國悉銳，攻一城而不克，其無能可知矣。三晉近秦，習與秦戰，而楚在南方，其來獨遠，且自張儀亡後，三十餘年不相攻伐，誠選五營之銳，合以攻楚，楚必不支，楚之一軍破，餘四軍將望風而潰矣。」不韋以為然。於是使五屯設壘建幟如常，暗地各抽精兵一萬，約以四鼓齊起，往襲楚寨。時李信以糧草稽遲，欲斬督糧牙將甘回，眾將告求得免，但鞭背百餘。甘回挾恨，夜奔楚軍，以王翦之計告之。春申君大驚，欲馳報各營，恐其不及，遂即時傳令，拔寨俱起，夜馳五十餘里，方敢緩緩而行。比及秦兵到時，楚寨已撤矣。王翦曰：「楚兵先遁，必有洩吾謀者。計雖不成，然兵已至此，不可空回。」遂往襲趙寨。壁壘堅固，攻不能入。龐煖仗劍立於軍門，有敢擅動者即斬。秦兵亂了一夜，至天明，燕、韓、魏俱合兵來救，蒙驁等方纔收兵。龐煖怪楚兵不至，使人探之，知其先撤，嘆曰：「『合從』之事，今後休矣！」諸將皆請班師，於是韓魏之兵，先回本國。龐煖怒齊獨附秦，挾燕兵伐之，取饒安一城而返。<br>　　再說春申君奔回郢城，四國各遣人來問曰：「楚為從長，奈何不告而先回，敢請其故？」考烈王責讓黃歇，歇慚懼不容。時有魏人朱英，客於春申君之門，知楚方畏秦，乃說春申君曰：「人皆以楚強國，及君而弱，英獨謂不然。先君之時，秦去楚甚遠，西隔巴蜀，南隔兩周，而韓魏又眈眈乎擬其後，是以三十年無秦患。此非楚之強，其勢然也。今兩周已并於秦，而秦方修怨於魏，魏旦暮亡，則陳許為通道，恐秦楚之爭，從此方始，君之責讓，正未已也。何不勸楚王東徙壽春，去秦較遠，絕長淮以自固。可以少安。」黃歇然其謀，言於考烈王，乃擇日遷都。按楚先都郢，後遷於鄀，復遷於陳，今又遷於壽春，凡四遷矣。史臣有詩云：<br>　　　　周為東遷王氣歇，楚因屢徙霸圖空；從來避敵為延敵，莫把託岐托古公。<br>　　再說考烈王在位已久，尚無子息，黃歇遍求婦人宜子者以進，終不孕。有趙人李園，亦在春申君門下，為舍人。有妹李嫣色美，欲進於楚王，恐久後以無子失寵，心下躊躇：「必須將妹先獻春申君，待其有娠，然後進於楚王，幸而生子，異日得立為楚王，乃吾甥也。」又想：「吾若自獻其妹，不見貴重。還須施一小計，要春申君自來求我。」於是給五日假歸家，故意過期，直待第十日方至。黃歇怪其來遲。李園對曰：「臣有女弟名嫣，頗有姿色，齊王聞之，遣使來求。臣與其使者飲酒數日，是以失期。」黃歇想道：「此女名聞齊國，必是個美色。」遂問曰：「已受其聘否？」園對曰：「方且議之，聘尚未至也。」黃歇曰：「能使我一見乎？」園曰：「臣在君之門下，即吾女弟，誰非君妾婢之流，敢不如命。」乃盛飾其妹，送至春申君府中。黃歇一見大喜，是夜即賜李園白璧二雙，黃金三百鎰，留其妹侍寢。未三月，即便懷孕。李園私謂其妹嫣曰：「為妾與為夫人孰貴？」嫣笑曰：「妾安得比夫人？」園又曰：「然則為夫人與為王后孰貴？」嫣又笑曰：「王后貴盛！」李園曰：「汝在春申君府中，不過一寵妾耳！今楚王無子，幸汝有娠，倘進於楚王，他日生子為王，汝為太后，豈不勝於為妾乎？」遂教以說詞，使於枕席之間，如此這般：「……春申君必然聽從。」李嫣一一領記。夜間侍寢之際，遂進言於黃歇曰：「楚王之貴幸君，雖兄弟不如也。今君相楚二十餘年，而王未有子，千秋百歲後，將更立兄弟。兄弟於君無恩，必將各立其所親幸之人，君安得長有寵乎？」黃歇聞言，沉思未答。嫣又曰：「妾所慮不止於此也。君貴，用事久，多失禮於王之兄弟，兄弟誠立，禍且及身，豈特江東封邑不可保而已哉？」黃歇愕然曰：「卿言是也，吾慮不及此！今當奈何？」李嫣曰：「妾有一計，不惟免禍，而且多福。但妾負愧，難於自吐，又恐君不我聽，是以妾未敢言。」黃歇曰：「卿為我畫策，何為不聽？」李嫣曰：「妾今自覺有孕矣，他人莫知也。幸妾侍君未久，誠以君之重，而進妾於楚王，王必幸妾。妾賴天佑生男，異日必為嫡嗣，則是君之子為王也。楚國盡可得，孰與身臨不測之罪乎？」黃歇如夢初覺，如醉初醒，喜曰：「『天下有智婦人，勝於男子』。卿之謂矣。」<br>　　次日，即召李園告之以意，密將李嫣出居別舍。黃歇入言於楚王曰：「臣所聞李園妹名嫣者有色，相者皆以為宜子，當貴，齊王方遣人求之，王不可不先也。」楚王即命內侍宣取李嫣入宮。嫣善媚，楚王大寵愛之。及產期，雙生二男，長曰捍，次曰猶。楚王喜不可言，遂立李嫣為王后，長子捍為太子。李園為國舅，貴幸用事，與春申君相並。園為人多詐術，外奉春申君益謹，而中實忌之。乃考烈王二十五年，病久不愈，李園想起其妹懷娠之事，惟春申君知之，他日太子為王，不便相處，不如殺之，以滅其口。乃使人各處訪求勇力之士，收置門下，厚其衣食，以結其心。朱英聞而疑之，曰：「李園多蓄死士，必為春申君故也。」乃入見春申君曰：「天下有無妄之福，有無妄之禍，又有無妄之人，君知之乎？」黃歇曰：「何謂『無妄之福』？」朱英曰：「君相楚二十餘年矣。名為相國，與楚王無二。今楚王病久不愈，一旦宮車晏駕，少主嗣位，而君輔之，如伊尹周公，俟王之年長，而反其政；若天與人歸，遂南面即真。此所謂『無妄之福』也。」黃歇曰：「何謂『無妄之禍』？」朱英曰：「李園，王之舅也，而君位在其上，外雖柔順，內實不甘。且同盜相妒，勢所必至也。聞其陰蓄死士，為日已久，何所用之？楚王一薨，李園必先入據權，而殺君以滅口。此所謂『無妄之禍』也。」黃歇曰：「何謂『無妄之人』？」朱英曰：「李園以妹故，宮中聲息，朝夕相通，而君宅於城外，動輒後時。誠以郎中令相處，某得領袖諸郎，李園先入，臣為君殺之。此所謂『無妄之人』也。」黃歇掀髯大笑曰：「李園弱人耳，又事我素謹，安有此事？足下得無過慮乎？」朱英曰：「君今日不用吾言，悔之晚矣。」黃歇曰：「足下且退，容吾察之。如有用足下之處，即來相請。」朱英去三日，不見春申君動靜，知其言不見用，嘆曰：「吾不去，禍將及矣！鴟夷子皮之風可追也。」乃不辭而去，東奔吳下，隱於五湖之間。髯翁有詩云：<br>　　　　紅顏帶子入王宮，盜國奸謀理不容；天啟春申無妄禍，朱英焉得令郎中？<br>　　朱英去十七日，而考烈王薨。李園預與宮殿侍衛相約：「一聞有變，當先告我。」至是聞信，先入宮中，吩咐祕不發喪，密令死士伏於棘門之內。捱至日沒，方使人徐報黃歇。黃歇大驚，不謀於賓客，即刻駕車而行。方進棘門，兩邊死士突出，口呼：「奉王后密旨，春申君謀反宜誅！」黃歇知事變，急欲迴車。手下已被殺散。遂斬黃歇之頭，投於城外，將城門緊閉，然後發喪。擁立太子捍嗣位，是為楚幽王，時年纔六歲。李園自立為相國，獨專楚政。奉李嫣為王太后。傳令盡滅春申君之族，收其食邑。哀哉！自李園當國，春申君賓客盡散，群公子皆疏遠不任事。少主寡后，國政日紊，楚自此不可為矣。<br>　　話分兩頭。再說呂不韋憤五國之攻秦，謀欲報之，曰：「本造謀者，趙將龐煖也。」乃使蒙驁同張唐督兵五萬伐趙。三日後，再令長安君成嶠，同樊於期率兵五萬為後繼。賓客問於不韋曰：「長安君年少，恐不可為大將。」不韋微笑曰：「非爾所知也！」<br>　　且說蒙驁前軍出函谷關，取路上黨，逕攻慶都，結寨於都山。長安君大軍營於屯留，以為聲援。趙使相國龐煖為大將，扈輒副之，率軍十萬拒敵，許龐煖便宜行事。龐煖曰：「慶都之北，惟堯山最高，登堯山可望都山，宜往據之。」使扈輒引軍二萬先行。比至堯山，先有秦兵萬人，在彼屯札，被扈輒衝上殺散，就於山頭下寨。蒙驁使張唐引軍二萬，前來爭山，龐煖大軍亦到，兩邊於山下列成陣勢，大戰一場。扈輒在山頭用紅旗為號，張唐往東，旗便往東指，張唐往西，旗便從西指。趙軍只望紅旗指處，圍裹將來。龐煖下令：「有人擒得張唐者，封以百里之地。」趙軍無不死戰。張唐奮盡平生之勇，不能透出重圍。卻得蒙驁軍到，接應出來，同回都山大寨。慶都知救兵已到，守禦益力。蒙驁等不能取勝，遣張唐往屯留，催取後隊軍兵。<br>　　卻說長安君成嶠，年方十七歲，不諳軍務，召樊於期議之。於期素惡不韋納妾盜國之事，請屏去左右，備細與成嶠敘述一遍，言：「今王非先王骨血，惟君乃是適子。文信侯今日以兵權托君，非好意也。恐一旦事洩，君與今王為難，故陽示恩寵，實欲出君於外。文信侯出入宮禁，與王太后宣淫不禁，夫妻父子，聚於一窟，所忌者獨君耳。若蒙驁兵敗無功，將借此以為君罪。輕則削籍，重則刑誅。嬴氏之國，化為呂氏，舉國人皆知其必然，君不可不為之計。」成嶠曰：非足下說明，某不知也。為今計當奈何？」樊於期曰：「今蒙驁兵困於趙，急未能歸，而君手握重兵，若傳檄以宣淫人之罪，明宮闈之詐，臣民誰不願奉適嗣以主社稷者！」成嶠忿然按劍作色曰：「大丈夫死則死耳！寧能屈膝為賈人子下乎？惟將軍善圖之！」樊於期偽向使者言：「大軍即日移營，多致意蒙將軍，用心准備。」使者去後，樊於期草就檄文，略曰：<br>　　　　長安君成嶠布告中外臣民知悉：傳國之義，適統為尊；覆宗之惡，陰謀為甚。文信侯呂不韋者，以陽翟之賈人，窺咸陽之主器。今王政，實非先王之嗣，乃不韋之子也。始以懷娠之妾，巧惑先君，繼以奸生之兒，遂蒙血胤。恃行金為奇策，邀反國為上功。兩君之不壽有繇，是可忍也？三世之大權在握，孰能禦之！朝豈真王，陰已易嬴而為呂；尊居假父，終當以臣而篡君。社稷將危，神人胥怒！某叨為嫡嗣，欲訖天誅。甲冑干戈，載義聲而生色；子孫臣庶，念先德以同驅。檄文到日，磨厲以須，車馬臨時，市肆勿變。<br>樊於期將檄文四下傳布。秦人多有聞說呂不韋進妾之事者，及見檄內懷娠奸生等語，信其為實，雖然畏文信侯之威，不敢從兵，卻也未免觀望之意。時彗星先見東方，復見北方，又見西方，占者謂國中當有兵起，人心為之搖動。樊於期將屯留附縣丁壯，悉編軍伍，攻下長子壺關，兵勢益盛。張唐知長安君已反，星夜奔往咸陽告變。秦王政見檄文大怒，召尚父呂不韋計議。不韋曰：「長安君年少，不辦為此，此乃樊於期所為也。於期有勇無謀，兵出即當就擒，不必過慮。」乃拜王翦為大將，桓齮王賁為左右先鋒，率軍十萬，往討長安君。<br>　　再說蒙驁與龐煖相持，等待長安君接應不到，正疑訝間，接得檄文，如此恁般，大驚曰：「吾與長安君同事，今攻趙無功，而長安君復造反，吾安得無罪？若不反戈以平逆賊，何以自解？」乃傳令班師，將軍馬分為三隊，親自斷後，緩緩而行。龐煖探聽秦軍移動，預選精兵三萬，使扈輒從間道伏於太行山林木深處，囑曰：「蒙驁老將，必親自斷後，待秦兵過且盡，從後邀擊，方保全勝。」蒙驁見前軍徑去無礙，放心前行。一聲砲響，伏兵突出，蒙驁便與扈輒交戰。良久，龐煖兵從後追及，秦兵前去者，已無鬥志，遂大潰。蒙驁身帶重傷，復猶力戰殺數十人，復親射龐煖中其脅，趙軍圍之數重，亂箭射之，矢如蝟毛，可惜秦國一員名將，今日死於太行山之下。龐煖得勝，班師回趙，箭瘡不痊，未幾亦死。此事擱過不提。<br>　　再說張唐王翦等兵至屯留，成嶠大懼。樊於期曰：「王子今日乃騎虎之勢，不得復下，況悉三城之兵，不下十五萬，背城一戰，未卜勝負，何懼之有！」乃列陣於城下以待。王翦亦列陣相對，謂樊於期曰：「國家何負於汝，乃誘長安君造逆耶？」樊於期在車上欠身答曰：「秦政乃呂不韋奸生之子，誰不知之？吾等世受國恩，何忍見嬴氏血食為呂氏所奪？長安君先王血胤，所以奉之。將軍若念先王之祀，一同舉義，殺向咸陽，誅淫人，廢偽主，扶立長安君為王，將軍不失封侯之位，同享富貴，豈不美哉。」王翦曰：「太后懷&#23001;十月，而生今王，其為先君所出無疑。汝乃造謗，污衊乘輿，為此滅門之事，尚自巧言虛飾，搖惑軍心。拿住之時，碎屍萬段！」樊於期大怒，瞋目大呼，揮長刀直入秦軍。秦軍見其雄猛，莫不披靡。樊於期左衝右突，如入無人之境。王翦麾軍圍之，凡數次，皆斬將潰圍而出，秦兵損折極多。是日天晚，各自收軍。王翦屯兵於傘蓋山，思想：「樊於期如此驍勇，急切難收，必須以計破之。」乃訪帳下：「何人與長安君相識？」有末將楊端和，乃屯留人，自言：「曾在長安君門下為客。」王翦曰：「我修書一封與汝，汝可送與長安君，勸他早圖歸順，無自取死。」楊端和曰：「小將如何入得城去？」王翦曰：「俟交鋒之時，乘其收軍，汝可效敵軍打扮，混入城中。只看攻城至急，便往見長安君，必然有變。」端和領計。王翦當下修書，緘訖，付與端和自去伺候行事。再召桓齮引一軍攻長子城，王賁引一軍攻壺關城，王翦自攻屯留，三處攻打，使他不能來應。樊於期謂成嶠曰：「今乘其分軍之時，決一勝負。若長子壺關不守，秦兵勢大，更難敵矣。」成嶠年幼畏懦，涕泣言曰：「此事乃將軍倡謀，但憑主裁，勿誤我事。」樊於期抽選精兵萬餘，開門出戰。王翦佯讓一陣，退軍十里，屯於伏龍山。於期得勝入城，楊端和已混入去了。因他原是本城之人，自有親戚收留安歇。不在話下。成嶠問樊於期曰：「王翦軍馬不退如何？」樊於期答曰：「今日交鋒，已挫其銳，明日當悉兵出戰，務要生擒王翦，直入咸陽，扶立王子為君，方遂吾志。」不知勝負如何，且看下回分解。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=102.htm>上一篇</a> &nbsp;&nbsp;&nbsp;&nbsp; <a href=104.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>