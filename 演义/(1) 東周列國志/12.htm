<html>
<head>
<title>開放文學--東周列國志--第十二回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=11.htm>上一篇</a> &nbsp;&nbsp;&nbsp;&nbsp; <a href=13.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第十二回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>衛宣公築臺納媳　高渠彌乘間易君</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說衛宣公名晉，為人淫縱不檢。自為公子時，與其父莊公之妾名夷姜者私通，生下一子，寄養於民間，取名曰急子。宣公即位之日，元配邢妃無寵。只有夷姜得幸，如同夫婦。就許立急子為嗣，屬之於右公子職。時急子長成，已一十六歲，為之聘齊僖公長女。使者返國，宣公聞齊女有絕世之姿，心貪其色，而難於啟口。乃搆名匠築高臺於淇河之上，朱欄華棟，重宮複室，極其華麗，名曰新臺。先以聘宋為名，遣開急子。然後使左公子洩如齊，迎姜氏逕至新臺，自己納之，是為宣姜。時人作新臺之詩，以刺其淫亂：<br>　　　　新臺有泚，河水瀰瀰，燕婉之求，籧篨不鮮！魚網之設，鴻則離之。燕婉之求，得此戚施！<br>籧篨、戚施，皆醜惡之貌，以喻宣公。言姜氏本求佳偶，不意乃配此醜惡也。後人讀史至此，言齊僖公二女，長宣姜，次文姜，宣姜淫於舅，文姜淫於兄，人倫天理，至此滅絕矣！有詩歎曰：<br>　　　　妖豔春秋首二姜，致令齊衛紊綱常。天生尤物殃人國，不及無鹽佐伯王！<br>　　急子自宋回家，復命於新臺。宣公命以庶母之禮，謁見姜氏。急子全無幾微怨恨之意。宣公自納齊女，只往新臺朝歡暮樂，將夷姜又撇一邊。一住三年，與齊姜連生二子，長曰壽，次曰朔。自古道：「母愛子貴」。宣公因偏寵齊姜，將昔日憐愛急子之情，都移在壽與朔身上。心中便想百年之後，把衛國江山，傳與壽朔兄弟，他便心滿意足，反似多了急子一人。只因公子壽天性孝友，與急子如同胞一般相愛，每在父母面前，周旋其兄。那急子又溫柔敬慎，無有失德，所以宣公未曾顯露其意。私下將公子壽囑託左公子洩，異日扶他為君。那公子朔雖與壽一母所生，賢愚迥然不同；年齒尚幼，天生狡猾，恃其母之得寵，陰蓄死士，心懷非望。不惟憎嫌急子，並親兄公子壽，也像贅疣一般；只是事有緩急，先除急子要緊。常把說話挑激母親，說：「父親眼下，雖然將我母子看待。有急子在先，他為兄，我等為弟；異日傳位，蔑不得長幼之序。況夷姜被你奪寵，心懷積忿。若急子為君，彼為國母，我母子無安身之地矣！」齊姜原是急子所聘，今日跟隨宣公，生子得時，也覺急子與己有礙。遂與公子朔合謀，每每讒譖急子於父親之前。<br>　　一日，急子誕日，公子壽治酒相賀，朔亦與席。坐間急子與公子壽說話甚密。公子朔插嘴不下，託病先別，一逕到母親齊姜面前，雙眼垂淚，扯個大謊，告訴道：「孩兒好意同自己哥哥與急子上壽，急子飲酒半酣，戲謔之間，呼孩兒為兒子。孩兒心中不平，說他幾句。他說：『你母親原是我的妻子，你便稱我為父，於理應該。』孩兒再待開口，他便奮臂要打。虧自己哥哥勸住，孩兒逃席而來。受此大辱，望母親稟知父侯，與孩兒做主！」齊姜信以為然。待宣公入宮，嗚嗚咽咽的告訴出來，如此如此，這般這般。又裝點幾句道：「他還要玷污妾身，說：『我母夷姜，原是父親的庶母，尚然收納為妻。況你母親原是我舊妻，父親只算借貸一般，少不得與衛國江山，一同還我。』」宣公召公子壽問之，壽答曰：「並無此說。」宣公半疑半信，但遣內侍傳諭夷姜，責備他不能教訓其子。夷姜怨氣填胸，無處伸訴，投繯而死。髯翁有詩歎曰：<br>　　　　父妾如何與子通？聚麀傳笑衛淫風。夷姜此日投繯晚，何似當初守節終！<br>急子痛念其母，惟恐父親嗔怪，暗地啼哭。公子朔又與齊姜謗說急子，因生母死於非命，口出怨言，日後要將母子償命。宣公本不信有此事。無奈妒妾讒子，日夜攛掇，定要宣公殺急子，以絕後患，不由宣公不聽。但展轉躊躇，終是殺之無名，必須假手他人，死於道路，方可掩人耳目。<br>　　其時，適齊僖公約會伐紀，徵兵於衛。宣公乃與公子朔商議，假以往訂師期為名，遣急子如齊，授以白旄。此去莘野，是往齊的要路，舟行至此，必然登陸。在彼安排急子，他必不作準備。公子朔向來私蓄死士，今日正用得著，教他假裝盜賊，伏於莘野。只認白旄過去，便趕出一齊下手。以旄復命，自有重賞。公子朔處分已定，回復齊姜，齊姜心下十分歡喜。<br>　　卻說公子壽見父親屏去從人，獨召弟朔議事，心懷疑惑。入宮來見母親，探其語氣。齊姜不知隱瞞，盡吐其實。囑咐曰：「此乃汝父主意。欲除我母子後患，不可洩漏他人。」公子壽知其計已成，諫之無益。私下來見急子，告以父親之計：「此去莘野必由之路，多凶少吉。不如出奔他國，別作良圖。」急子曰：「為人子者，以從命為孝。棄父之命，即為逆子。世間豈有無父之國，即欲出奔，將安往哉？」遂束裝下舟，毅然就道。公子壽泣勸不從，思想：「吾兄真仁人也！此行若死於盜賊之手，父親立我為嗣，何以自明？子不可以無父，弟不可以無兄，吾當先兄而行，代他一死，吾兄必然獲免。父親聞吾之死，倘能感悟，慈孝兩全，落得留名萬古。」於是別以一舟載酒，亟往河下，請急子餞別。急子辭以：「君命在身，不敢逗遛。」公子壽乃移樽過舟，滿斟以進。未及開言，不覺淚珠墮於杯中。急子忙接而飲之。公子壽曰：「酒已污矣！」急子曰：「正欲飲吾弟之情也。」公子壽拭淚言曰：「今日此酒，乃吾弟兄永訣之酒。哥哥若鑒小弟之情，多飲幾杯。」急子曰：「敢不盡量！」兩人淚眼相對，彼此勸酬。公子壽有心留量。急子到手便吞，不覺盡醉，倒於席上，鼾鼾睡去。公子壽謂從人曰：「君命不可遲也，我當代往。」即取急子手中白旄，故意建於舟首，用自己仆從相隨。囑咐急子隨行人眾，好生守候。袖中出一簡，付之曰：「俟世子酒醒後，可呈看也。」即命發舟。行近莘野，方欲整車登岸，那些埋伏的死士，望見河中行旌飄颺，認得白旄，定是急子到來。一聲呼哨，如蜂而集。公子壽挺然出喝曰：「吾乃本國衛侯長子，奉使往齊。汝等何人，敢來邀截？」眾賊齊聲曰：「吾等奉衛侯密旨，來取汝首！」挺刀便砍。從者見勢頭兇猛，不知來歷，一時驚散。可憐壽子引頸受刀，賊黨取頭，盛於木匣，一齊下船，偃旄而歸。<br>　　再說急子酒量原淺，一時便醒，不見了公子壽，從人將簡緘呈上。急子拆而看之，簡上只有八個字云：「弟已代行，兄宜速避。」急子不覺墮淚曰：「弟為我犯難，吾當速往。不然，恐誤殺吾弟也！」喜得仆從俱在，就乘了公子壽之舟，催趲舟人速行。真個似電流光絕，鳥逝超群。其夜月明如水，急子心念其弟，目不交睫。注視鷁首之前，望見公子壽之舟，喜曰：「天幸吾弟尚在！」從人稟曰：「此來舟，非去舟也！」急子心疑，教攏船上去。兩船相近，樓櫓俱明。只見舟中一班賊黨，並不見公子壽之面。急子愈疑，乃佯問曰：「主公所命，曾了事否？」眾賊聽得說出秘密，卻認為公子朔差來接應的，乃捧函以對曰：「事已了矣。」急子取函啟視，見是公子壽之首，仰天大哭曰：「天乎冤哉！」眾賊駭然，問曰：「父殺其子，何故稱冤？」急子曰：「我乃真急子也。得罪於父，父命殺我。此吾弟壽也。何罪而殺之？可速斷我頭，歸獻父親，可贖誤殺之罪。」賊黨中有認得二公子者，於月下細認之曰：「真誤矣！」眾賊遂將急子斬首，並納函中。從人亦皆四散。《衛風》有《乘舟》之詩，正詠兄弟爭死之事。詩曰：<br>　　　　二子乘舟，汎汎其景，願言思子，中心養養！二子乘舟，汎汎其逝，願言思子，不瑕有害！<br>詩人不敢明言，但追想乘舟之人，以寓悲思之意也。<br>　　再說眾賊連夜奔入衛城，先見公子朔，呈上白旄。然後將二子先後被殺事情，細述一遍，猶恐誤殺得罪。誰知一箭射雙鵰，正中了公子朔的隱懷。自出金帛，厚賞眾賊。卻入宮來見母親說：「公子壽載旌先行，自隕其命。喜得急子後到，天教他自吐真名，償了哥哥之命。」齊姜雖痛公子壽，卻幸除了急子，拔去眼中之釘，正是憂喜相半。母子商量，且教慢與宣公說知。<br>　　卻說左公子洩，原受急子之託，右公子職，原受公子壽之託，二人各自關心。遣人打探消息，回報如此如此。起先未免各為其主，到此同病相憐，合在一處商議。候宣公早朝，二人直入朝堂，拜倒在地，放聲大哭。宣公驚問何故，公子洩，公子職二人一辭，將急子與公子壽被殺情由，細述一遍：「乞收拾屍首埋葬，以盡當初相託之情。」說罷哭聲轉高。宣公雖怪急子，卻還憐愛公子壽。忽聞二子同時被害，嚇得面如土色，半晌不言。痛定生悲，淚如雨下。連聲嘆曰：「齊姜誤我，齊姜誤我！」即召公子朔問之，朔辭不知。宣公大怒，就著公子朔拘拿殺人之賊。公子朔口中應承，只是支吾，那肯獻出賊黨。<br>　　宣公自受驚之後，又想念公子壽，感成一病，閉眼便見夷姜、急子、壽子一班，在前啼啼哭哭。祈禱不效，半月而亡。公子朔發喪襲位，是為惠公。時朔年一十五歲，將左右二公子罷官不用。庶兄公子碩字昭伯，心中不服，連夜奔齊。公子洩與公子職怨恨惠公，每思為急子及公子壽報仇，未得其便。<br>　　話分兩頭。卻說衛侯朔初即位之年，因助齊攻紀，為鄭所敗，正在銜恨。忽聞鄭國有使命至，問其來意。知鄭厲公出奔，群臣迎故君忽復位，心中大喜。即發車徒，護送昭公還國。祭足再拜，謝昔日不能保護之罪。昭公雖不治罪，心中怏怏，恩禮稍減於昔日。祭足亦覺跼蹐不安，每每稱疾不朝。高渠彌素失愛於昭公，及昭公復國，恐為所害，陰養死士，為弒忽立亹之計。時鄭厲公在蔡，亦厚結蔡人。遣人傳語檀伯。欲借櫟為巢窟，檀伯不從。於是使蔡人假作商賈，於櫟地往來交易，因而厚結櫟人，暗約為助，乘機殺了檀伯。厲公遂居櫟，增城濬池，大治甲兵，將謀襲鄭，遂為敵國。祭足聞報大驚，急奏昭公，命大夫傅瑕屯兵大陵，以遏厲公來路。厲公知鄭有備，遣人轉央魯侯，謝罪於宋，許以復國之後，仍補前賂未納之數。魯使至宋，宋莊公貪心又起，結連蔡衛，共納厲公。時衛侯朔有送昭公復國之勞，昭公並不修禮往謝，所以亦怨昭公，反與宋公協謀，因即位以來，並未與諸侯相會，乃自將而往。<br>　　公子洩謂公子職曰：「國君遠出，吾等舉事，此其時矣！」公子職曰：「如欲舉事，先定所立，人民有主，方保不亂。」正密議間，閽人報：「大夫寧跪有事相訪。」兩公子迎入。寧跪曰：「二公子忘乘舟之冤乎？今日機會，不可失也！」公子職曰：「正議擁戴，未得其人。」寧跪曰：「吾觀群公子中，惟黔牟仁厚可輔，且周王之婿，可以彈壓國人。」三人遂歃血定議。乃暗約急子壽子原舊一班從人，假傳一個諜報，只說：「衛侯伐鄭，兵敗身死。」於是迎公子黔牟即位。百官朝見已畢，然後宣播衛朔構陷二兄，致父忿死之惡。重為急壽二子發喪，改葬其柩。遣使告立君於周。寧跪引兵營於郊外，以遏惠公歸路。公子洩欲殺宣姜，公子職止之曰：「姜雖有罪，然齊侯之妹也，殺之恐得罪於齊。不如留之，以結齊好。」乃使宣姜出居別宮，月致廩餼無缺。<br>　　再說宋、魯、蔡、衛，共是四國合兵伐鄭。祭足自引兵至大陵，與傅瑕合力拒敵，隨機應變，未嘗挫失。四國不能取勝，只得引回。<br>　　單說衛侯朔伐鄭無功，回至中途，聞二公子作亂，已立黔牟，乃出奔於齊國。齊襄公曰：「吾甥也。」厚其館餼，許以興兵復國。朔遂與襄公立約：「如歸國之日，內府寶玉，盡作酬儀。」襄公大喜。忽報魯侯使到。因齊侯求婚於周，周王允之，使魯侯主婚，要以王姬下嫁。魯侯欲親自至齊，面議其事。襄公想起妹子文姜，久不相會，何不一同請來？遂遣使至魯，並迎文姜。諸大夫請問伐衛之期。襄公曰：「黔牟亦天子婿也。寡人方圖婚於周，此事姑且遲之。」但恐衛人殺害宣姜，遣公孫無知納公子碩於衛。私囑無知，要公子碩烝於宣姜，以為復朔之地。公孫無知領命，同公子碩歸衛，與新君黔牟相見。時公子碩內子已卒，無知將齊侯之意，遍致衛國君臣，並致宣姜。那宣姜倒也心肯。衛國眾臣，素惡宣姜僭位中宮，今日欲貶其名號，無不樂從。只是公子碩念父子之倫，堅不允從。無知私言於公子職曰：「此事不諧，何以復寡君之命？」公子職恐失齊歡，定下計策，請公子碩飲宴，使女樂侑酒，灌得他爛醉，扶入別宮，與宣姜同宿，醉中成就其事。醒後悔之，已無及矣。宣姜與公子碩遂為夫婦。後生男女五人：長男齊子早卒，次戴公申，次文公燬；女二，為宋桓公，許穆公夫人。史臣有詩嘆曰：<br>　　　　子婦如何攘作妻，子烝庶母報非遲！夷姜生子宣姜繼，家法源流未足奇。<br>此詩言昔日宣公烝父妾夷姜，而生急子。今其子昭伯，亦烝宣姜而生男女五人。家法相傳，不但新臺之報也。<br>　　話分兩頭。再說鄭祭足自大陵回，因舊君子突在櫟，終為鄭患，思一制禦之策。想齊與厲公原有戰紀之仇，今日謀納厲公，惟齊不與。況且新君嗣位，正好修睦。又聞魯侯為齊主婚，齊魯之交將合。於是奏知昭公，自&#36087;禮帛，往齊結好，因而結魯。若得二國相助，可以敵宋。自古道：「智者千慮，必有一失。」祭足但知防備厲公，卻不知高渠彌毒謀已就，只慮祭足多智，不敢動手。今見祭足遠行，肆無忌憚。乃密使人迎公子亹在家，乘昭公冬行蒸祭，伏死士於半路，突起弒之，託言為盜所殺。遂奉公子亹為君。使人以公子亹之命，召祭足回國，與高渠彌並執國政。可憐昭公復國，未滿三載，遂遭逆臣之禍！髯仙讀史至此，論昭公自為世子時，已知高渠彌之惡。及兩次為君，不能剪除兇人，留以自禍，豈非優柔不斷之禍？有詩嘆云：<br>　　　　明知惡草自當鉏，蛇虎如何與共居？我不制人人制我，當年枉自識高渠！<br>不知鄭子亹如何結束，且看下回分解。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=11.htm>上一篇</a> &nbsp;&nbsp;&nbsp;&nbsp; <a href=13.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>