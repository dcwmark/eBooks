<html>
<head>
<title>開放文學--東周列國志--第十六回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=15.htm>上一篇</a> &nbsp;&nbsp;&nbsp;&nbsp; <a href=17.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第十六回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>釋檻囚鮑叔薦仲　戰長勺曹劌敗齊</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說魯莊公得鮑叔牙之書，即召施伯計議曰：「向不聽子言，以致兵敗。今殺糾與存糾孰利？」施伯曰：「小白初立，即能用人。敗我兵於乾時，此非子糾之比也。況齊兵壓境，不如殺糾，與之講和。」時公子糾與管夷吾召忽俱在生竇，魯莊公使公子偃將兵襲之，殺公子糾，執召忽管仲至魯。將納檻車，召忽仰天大慟曰：「為子死孝，為臣死忠，分也！忽將從子糾於地下，安能受桎梏之辱？」遂以頭觸殿柱而死。管夷吾曰：「自古人君，有死臣必有生臣。吾且生入齊國，為子糾白冤。」便束身入檻車之中。<br>　　施伯私謂魯莊公曰：「臣觀管子之容，似有內援，必將不死。此人天下奇才，若不死，必大用於齊，必霸天下。魯自此奉奔走矣。君不如請於齊而生之。管子生，則必德我。德我而為我用，齊不足慮也。」莊公曰：「齊君之仇，而我留之。雖殺糾，怒未解也。」施伯曰：「君以為不可用，不如殺之，以其屍授齊。」莊公曰：「善。」公孫隰朋聞魯將殺管夷吾，疾趨魯庭，來見莊公曰：「夷吾射寡君中鉤，寡君恨之切骨，欲親加刃，以快其志。若以屍還，猶不殺也。」莊公信其言，遂囚夷吾，並函封子糾召忽之首，交付隰朋。隰朋稱謝而行。<br>　　卻說管夷吾在檻車中，已知鮑叔牙之謀，誠恐：「施伯智士，雖然釋放，倘或翻悔，重復追還，吾命休矣。」心生一計，制成《黃鵠》之詞，教役人歌之。詞曰：<br>　　　　黃鵠黃鵠，戢其翼，縶其足，不飛不鳴兮籠中伏。高天何跼兮，厚地何蹐！丁陽九兮逢百六。引頸長呼兮，繼之以哭！黃鵠黃鵠，天生汝翼兮能飛，天生汝足兮能逐，遭此網羅兮誰與贖？一朝破樊而出兮，吾不知其升衢而漸陸。嗟彼弋人兮，徒旁觀而躑躅！<br>役人既得此詞，且歌且走，樂而忘倦。車馳馬奔，計一日得兩日之程，遂出魯境。魯莊公果然追悔，使公子偃追之，不及而返。夷吾仰天嘆曰：「吾今日乃更生也！」行至堂阜，鮑叔牙先在，見夷吾如獲至寶，迎之入館，曰：「仲幸無恙！」即命破檻出之。夷吾曰：「非奉君命，未可擅脫。」鮑叔牙曰：「無傷也，吾行且薦子。」夷吾曰：「吾與召忽同事子糾，既不能奉以君位，又不能死於其難，臣節已虧矣。況復反面而事仇人？召忽有知，將笑我於地下！」鮑叔牙曰：「『成大事者，不恤小恥，立大功者，不拘小諒。』子有治天下之才，未遇其時。主公志大識高，若得子為輔，以經營齊國，霸業不足道也。功蓋天下，名顯諸侯，孰與守匹夫之節，行無益之事哉？」夷吾嘿然不語。乃解其束縛，留之於堂阜。鮑叔遂回臨淄見桓公，先弔後賀？桓公曰：「何弔也？」鮑叔牙曰：「子糾，君之兄也。君為國滅親，誠非得已，臣敢不弔？」桓公曰：「雖然，何以賀寡人？」鮑叔牙曰：「管子天下奇才，非召忽比也，臣已生致之。君得一賢相，臣敢不賀？」桓公曰：「夷吾射寡人中鉤，其矢尚在。寡人每戚戚於心，得食其肉不厭，況可用乎？」鮑叔牙曰：「人臣者各為其主。射鉤之時，知有糾不知有君。君若用之，當為君射天下，豈特一人之鉤哉？」桓公曰：「寡人姑聽之，赦勿誅。」鮑叔牙乃迎管夷吾至於其家。朝夕談論。<br>　　卻說齊桓公修援立之功，高國世卿，皆加采邑。欲拜鮑叔牙為上卿，任以國政。鮑叔牙曰：「君加惠於臣，使不凍餒，則君之賜也！至於治國家，則非臣之所能也。」桓公曰：「寡人知卿，卿不可辭。」鮑叔牙曰：「所謂知臣者，小心敬慎，循禮守法而已。此具臣之事，非治國家之才也。夫治國家者，內安百姓，外撫四夷，勳加於王室，澤布於諸侯，國有泰山之安，君享無疆之福，功垂金石，名播千秋。此帝臣王佐之任，臣何以堪之？」桓公不覺欣然動色，促膝而前曰：「如卿所言，當今亦有其人否？」鮑叔牙曰：「君不求其人則已，必求其人，其管夷吾乎？臣所不若夷吾者有五：寬柔惠民，弗若也；治國家，不失其柄，弗若也；忠信可結於百姓，弗若也；制禮義可施於四方，弗若也；執枹鼓立於軍門，使百姓敢戰無退，弗若也。」桓公曰：「卿試與來，寡人將叩其所學。」鮑叔牙曰：「臣聞『賤不能臨貴，貧不能役富，疏不能制親。』君欲用夷吾，非置之相位，厚其祿入，隆以父兄之禮不可。夫相者，君之亞也，相而召之，是輕之也。相輕則君亦輕。夫非常之人，必待以非常之禮，君其卜日而郊迎之。四方聞君之尊賢禮士而不計私仇，誰不思效用於齊者？」桓公曰：「寡人聽子。」乃命太卜擇吉日，郊迎管子。鮑叔牙仍送管夷吾於郊外公館之中。至期，三浴而三舋之。衣冠袍笏，比於上大夫。桓公親自出郊迎之，與之同載入朝。百姓觀者如堵，無不駭然。史官有詩云：<br>　　　　爭賀君侯得相臣，誰知即是檻車人。只因此日捐私忿，四海欣然號霸君。<br>　　管夷吾已入朝，稽首謝罪。桓公親手扶起，賜之以坐。夷吾曰：「臣乃俘戮之餘，得蒙宥死，實為萬幸！敢辱過禮？」桓公曰：「寡人有問於子，子必坐，然後敢請。」夷吾再拜就坐。桓公曰：「齊千乘之國，先僖公威服諸侯，號為小霸。自先襄公政令無常，遂搆大變。寡人獲主社稷，人心未定，國勢不張。今欲修理國政，立綱陳紀，其道何先？」夷吾對曰：「禮義廉恥，國之四維。四維不張，國乃滅亡。今日君欲立國之綱紀，必張四維，以使其民。則紀綱立而國勢振矣。」桓公曰：「如何而能使民？」夷吾對曰：「欲使民者，必先愛民，而後有以處之。」桓公曰：「愛民之道若何？」對曰：「公修公族，家修家族，相連以事，相及以祿，則民相親矣。赦舊罪，修舊宗，立無後，則民殖矣。省刑罰，薄稅斂，則民富矣。卿建賢士，使教於國，則民有禮矣。出令不改，則民正矣。（此愛民之道也。）」桓公曰：「愛民之道既行，處民之道若何？」對曰：「士農工商，謂之四民。士之子常為士，農之子常為農，工商之子常為工商，習焉安焉，不遷其業，則民自安矣。」桓公曰：「民既安矣，甲兵不足，奈何？」對曰：「欲足甲兵，當制贖刑：重罪贖以犀甲一戟，輕罪贖以&#38844;盾一戟，小罪分別入金，疑罪則宥之，訟理相等者，令納束矢，許其平。金既聚矣，美者以鑄劍戟，試諸犬馬。惡者以鑄鉏夷斤欘，試諸壤土。」桓公曰：「甲兵既定，財用不足如何？」對曰：「銷山為錢，煮海為鹽，其利通於天下。因收天下百物之賤者而居之，以時貿易，為女閭三百，以安行商。商旅如歸，百貨駢集，因而稅之，以佐軍興。如是而財用可足矣。」桓公曰：「財用既足，然軍旅不多，兵勢不振，如何而可？」對曰：「兵貴於精，不貴於多，強於心，不強於力。君若正卒伍，修甲兵，天下諸侯皆將正卒伍，修甲兵，臣未見其勝也。君若強兵，莫若隱其名而修其實。臣請作內政而寄之以之以軍令焉。」桓公曰：「內政若何？」對曰：「內政之法，制國以為二十一鄉。工商之鄉六，士之鄉十五。工商足財，士足兵。」桓公曰：「何以足兵？」對曰：「五家為軌，軌為之長。十軌為里，里設有司。四里為連，連為之長。十連為鄉，鄉有良人焉。即以此為軍令。五家為軌，故五人為伍，軌長率之。十軌為里，故五十人為小戎，里有司率之。四里為連，故二百人為卒，連長率之。十連為鄉，故二千人為旅，鄉良人率之。五鄉立一師，故萬人為一軍，五鄉之師率之。十五鄉出三萬人，以為三軍。君主中軍，高國二子各主一軍。四時之隙，從事田獵：春曰蒐，以索不孕之獸；夏曰苗，以除五穀之災；秋日獮，行殺以順秋氣；冬曰狩，圍守以告成功，使民習於武事。是故軍伍整於里，軍旅整於郊，內教既成，勿令遷徙。伍之人祭祀同福，死喪同恤，人與人相儔，家與家相儔，世同居，少同遊。故夜戰聲相聞，足以不乖，晝戰目相識，足以不散，其歡欣足以相死。居則同樂，死則同哀，守則同固，戰則同強。有此三萬人，足以橫行於天下。」桓公曰：「兵勢既強，可以征天下諸侯乎？」對曰：「未可也。周室未屏，鄰國未附，君欲從事於天下諸侯，莫若尊周而親鄰國。」桓公曰：「其道若何？」對曰：「審吾疆場，而反其侵地，重為皮幣以聘問，而勿受其貲，則四鄰之國親我矣。請以遊士八十人，奉之以車馬衣裘，多其貲帛，使周遊於四方，以號召天下之賢士。又使人以皮幣玩好，鬻行四方，以察其上下之所好。擇其瑕者而攻之，可以益地，擇其淫亂篡弒者而誅之，可以立威。如此，則天下諸侯，皆相率而朝於齊矣。然後率諸侯以事周，使修職貢，則王室尊矣。方伯之名，君雖欲辭之，不可得也。」桓公與管夷吾連語三日三夜，字字投機，全不知倦。桓公大悅。乃復齋戒三日，告於太廟，欲拜管夷吾為相。夷吾辭而不受。桓公曰：「吾納子之伯策。欲成吾志，故拜子為相。何為不受？」對曰：「臣聞大廈之成，非一木之材也；大海之潤，非一流之歸也。君必欲成其大志，則用五傑。」桓公曰「五傑為誰？」對曰：「升降揖遜，進退閒習，辨辭之剛柔，臣不如隰朋；請立為大司行。墾草萊，闢土地，聚粟眾多，盡地之利，臣不如寧越；請立為大司田。平原廣牧，車不結轍，士不旋踵，鼓之而三軍之士，視死如歸，臣不如王子成父；請立為大司馬。決獄執中，不殺無辜，不誣無罪，臣不如賓須無；請立為大司理。犯君顏色，進諫必忠，不避死亡，不撓富貴，臣不如東郭牙；請立為大諫之官。君若欲治國強兵，則五子者存矣。若欲霸王，臣雖不才，強成君命，以效區區。」桓公遂拜管夷吾為相國，賜以國中市租一年。其隰朋以下五人，皆依夷吾所薦，一一拜官，各治其事。遂懸榜國門，凡所奏富強之策，次第盡舉而行之。他日，桓公又問於管夷吾曰：「寡人不幸而好田，又好色，得毋害於霸乎？」夷吾對曰：「無害也。」桓公曰：「然則何為而害霸？」夷吾對曰：「不知賢，害霸；知賢而不用，害霸；用而不任，害霸；任而復以小人參之，害霸。」桓公曰：「善。」於是專任夷吾，尊其號曰仲父，恩禮在高國之上。「國有大政，先告仲父，次及寡人。有所施行，一憑仲父裁決。」又禁國人語言，不許犯夷吾之名，不問貴賤，皆稱仲，蓋古人以稱字為敬也。<br>　　卻說魯莊公聞齊國拜管仲為相，大怒曰：「悔不從施伯之言，反為孺子所欺！」乃簡車蒐乘，謀伐齊以報乾時之仇。齊桓公聞之，謂管仲曰：「孤新嗣位，不欲頻受干戈，請先伐魯何如？」管仲對曰：「軍政未定，未可用也。」桓公不聽，遂拜鮑叔牙為將，率師直犯長勺。魯莊公問於施伯曰：「齊欺吾太甚，何以禦之？」施伯曰：「臣薦一人，可以敵齊。」莊公曰：「卿所薦何人？」施伯對曰：「臣識一人，姓曹名劌，隱於東平之鄉，從未出仕。其人真將相之才也。」莊公命施伯往招之。劌笑曰：「肉食者無謀，乃謀及藿食耶？」施伯曰：「藿食能謀，行且肉食矣。」遂同見莊公。莊公問曰：「何以戰齊？」曹劌曰：「兵事臨機制勝，非可預言，願假臣一乘，使得預謀於行間。」莊公喜其言，與之共載，直趨長勺。鮑叔牙聞魯侯引兵而來，乃嚴陣以待。莊公亦列陣相持。鮑叔牙因乾時得勝，有輕魯之心，下令擊鼓進兵，先陷者重賞。莊公聞鼓聲震地，亦教鳴鼓對敵。曹劌止之曰：「齊師方銳，宜靜以待之。」傳令軍中：「有敢喧譁者斬。」齊兵來衝魯陣，陣如鐵桶，不能衝動，只得退後。少頃，對陣鼓聲又震，魯軍寂如不聞，齊師又退。鮑叔牙曰：「魯怯戰耳。再鼓之，必走。」曹劌又聞鼓響，謂莊公曰：「敗齊此其時矣，可速鼓之！」論魯是初次鳴鼓，論齊已是第三通鼓了。齊兵見魯兵兩次不動，以為不戰，都不在意了。誰知鼓聲一起，突然而來，刀砍箭射，勢如疾雷不及掩耳，殺得齊兵七零八落，大敗而奔。莊公欲行追逐，曹劌曰：「未可也，臣當察之。」乃下車，將齊兵列陣之處，周圍看了一遍，復登車軾遠望，良久曰：「可追矣。」莊公乃驅車而進，追三十餘里方還，所獲輜重甲兵無算。不知後事如何，再看下回分解。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=15.htm>上一篇</a> &nbsp;&nbsp;&nbsp;&nbsp; <a href=17.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>