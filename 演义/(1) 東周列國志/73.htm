<html>
<head>
<title>開放文學--東周列國志--第七十三回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=72.htm>上一篇</a> &nbsp;&nbsp;&nbsp;&nbsp; <a href=74.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第七十三回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>伍員吹簫乞吳市　專諸進炙刺王僚</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　話說漁丈人已渡伍員，又與飲食，不受其劍。伍員去而復回，求丈人秘密其事，恐引追兵前至，有負盛意。漁翁仰天嘆曰：「吾為德於子，子猶見疑。倘若追兵別渡，吾何以自明？請以一死絕君之疑！」言訖，解纜開船，拔舵放槳，倒翻船底，溺於江心。史臣有詩云：<br>　　　　數載逃名隱釣綸，扁舟渡得楚亡臣，絕君後慮甘君死，千古傳名漁丈人。<br>至今武昌東北通淮門外，有解劍亭，當年子胥解劍贈漁父處也。伍員見漁丈人自溺，嘆曰：「我得汝而活，汝為我而死，豈不哀哉！」伍員與羋勝遂入吳境。行至溧陽，餒而乞食。遇一女子，方浣紗於瀨水之上，筥中有飯。伍員停足問曰：「夫人可假一餐乎？」女子垂頭應曰：「妾獨與母居，三十未嫁，豈敢售餐於行客哉？」伍員曰：「某在窮途，願乞一飯自活！夫人行賑恤之德，又何嫌乎？」女子抬頭看見伍員狀貌魁偉，乃曰：「妾觀君之貌，似非常人，寧以小嫌，坐視窮困？」於是發其簞，取盎漿，跪而進之。胥與勝一餐而止。女子曰：「君似有遠行，何不飽食？」二人乃再餐，盡其器。臨行謂女子曰：「蒙夫人活命之恩，恩在肺腑，某實亡命之夫，倘遇他人，願夫人勿言！」女子淒然嘆曰：「嗟乎！妾侍寡母三十未嫁，貞明自矢，何期饋飯，乃與男子交言。敗義墮節，何以為人！子行矣。」伍員別去，行數步，回頭視之，此女抱一大石，自投瀨水中而死。後人有讚云：<br>　　　　溧水之陽，擊綿之女，惟治母餐，不通男語。矜此旅人，發其筐筥，君腹雖充，吾節已窳。捐此孱軀，以存壺矩，瀨流不竭，茲人千古！<br>伍員見女子投水，感傷不已，咬破指頭，瀝血書二十字於石上，曰：<br>　　　　爾浣紗，我行乞；我腹飽，爾身溺。十年之後，千金報德！<br>伍員題訖，復恐後人看見，掬土以掩之。<br>　　過了溧陽，復行三百餘里，至一地，名吳趨。見一壯士，碓顙而深目，狀如餓虎，聲若巨雷，方與一大漢廝打。眾人力勸不止。門內有一婦人喚曰：「專諸不可！」其人似有畏懼之狀，即時歛手歸家。員深怪之，問於旁人曰：「如此壯士，而畏婦人乎？」旁人告曰：「此吾鄉勇士，力敵萬人，不畏強禦，平生好義，見人有不平之事，即出死力相為。適纔門內喚聲，乃其母也。所喚專諸，即此人姓名。素有孝行，事母無違，雖當盛怒，聞母至即止。」員嘆曰：「此真烈士矣！」次日，整衣相訪。專諸出迎，叩其來歷。員具道姓名，并受冤始末。專諸曰：「公負此大冤，何不求見吳王，借兵報仇？」員曰：「未有引進之人，不敢自媒。」專諸曰：「君言是也。今日下顧荒居，有何見諭？」員曰：「敬子孝行，願與結交。」專諸大喜，乃入告於母，即與伍員八拜為交。員長於諸二歲，呼員為兄。員請拜見專諸之母。專諸復出其妻子相見，殺雞為黍，歡如骨肉。遂留員勝二人宿了一夜。次早，員謂專諸曰：「某將辭弟入都，覓一機會，求事吳王。」專諸曰：「吳王好勇而驕，不如公子光親賢下士，將來必有所成。」員曰：「蒙弟指教，某當牢記。異日有用弟之處，萬勿見拒！」專諸應諾。三人分別。<br>　　員勝相隨前進，來到梅里，城郭卑隘，朝市粗立。舟車嚷嚷，舉目無親，乃藏羋勝於郊外，自己被髮佯狂，跣足塗面，手執斑竹簫一管，在市中吹之，往來乞食。其簫曲第一疊云：<br>　　　　伍子胥！伍子胥！跋涉宋鄭身無依，千辛萬苦淒復悲！父仇不報，何以生為？<br>第二疊云：<br>　　　　伍子胥！伍子胥！昭關一度變鬚眉，千驚萬恐淒復悲！兄仇不報，何以生為？<br>第三疊云：<br>　　　　伍子胥！伍子胥！蘆花渡口溧陽溪，千生萬死及吳陲，吹簫乞食淒復悲！身仇不報，何以生為？<br>市人無有識者。（時周景王二十五年，吳王僚之七年也。）<br>　　再說吳公子姬光，乃吳王諸樊之子。諸樊薨，光應嗣位，因守父命，欲以次傳位於季札，故餘祭夷昧以次相及。及夷昧薨後，季札不受國，仍該立諸樊之後，爭奈王僚貪得不讓，竟自立為王。公子光心中不服，潛懷殺僚之意，其如群臣皆為僚黨，無與同謀，隱忍於中。乃求善相者曰被離，舉為吳市吏，囑以諮訪豪傑，引為己輔。一日，伍員吹簫過於吳市。被離聞簫聲甚哀，再一聽之，稍辨其音。出見員，乃大驚曰：「吾相人多矣，未見有如此之貌也！」乃揖而進之，遜於上坐。伍員謙讓不敢。被離曰：「吾聞楚殺忠臣伍奢，其子子胥出亡外國，子殆是乎？」員跼蹐未對。被離又曰：「吾非禍子者。吾見子狀貌非常，欲為子求富貴地耳。」伍員乃訴其實。早有侍人知其事，報知王僚。僚召被離引員入見。被離一面使人私報姬光得知，一面使伍員沐浴更衣，一同入朝，進謁王僚。王僚奇其貌，與之語，知其賢，即拜為大夫之職。次日，員入謝，道及父兄之冤，咬牙切齒，目中火出。王僚壯其氣，意復憐之，許為興師復仇。<br>　　姬光素聞伍員智勇，有心收養他，聞先謁王僚，恐為僚所親用，心中微慍。乃往見王僚曰：「光聞楚之亡臣伍員，來奔我國，王以為何如人？」僚曰：「賢而且孝。」光曰：「何以見之？」僚曰：「勇壯非常，與寡人籌策國事，無不中窾，是其賢也。念父兄之冤，未曾須臾忘報，乞師於寡人，是其孝也。」光曰：「王許以復仇乎？」僚曰：「寡人憐其情，已許之矣。」光諫曰：「萬乘之主，不為匹夫興師。今吳楚搆兵已久，未見大勝。若為子胥興師，是匹夫之恨，重於國恥也。勝則彼快其憤，不勝則我益其辱，必不可！」王僚以為然，遂罷伐楚之議。伍員聞光之入諫，曰：「光方有內志，未可說以外事也。」乃辭大夫之職不受。光復言於王僚曰：「子胥以王不肯興師，辭職不受，有怨望之心，不可用之。」僚遂疏伍員，聽其辭去，但賜以陽山之田百畝。員與勝遂耕於陽山之野。姬光私往見之，饋以米粟布帛，問曰：「子出入吳楚之境，曾遇有才勇之士，略如子胥者乎？」員曰：「某何足道。所見有專諸者，真勇士也！」光曰：「願因子胥得交於專先生。」員曰：「專諸去此不遠，當即召之，明旦可入謁也。」光曰：「既是才勇之士，某即當造請，豈敢召乎？」乃與伍員同車共載，直造專諸之家。專諸方在街坊磨刀，為人屠豕，見車馬紛紛，方欲走避。伍員在車上呼曰：「愚兄在此。」專諸慌忙停刀，候伍員下車相見。員指公子光曰：「此吳國長公子，慕吾弟英雄，特來造見，弟不可辭。」專諸曰：「某閭巷小民，有何德能，敢煩大駕。」遂揖公子光而進。篳門蓬戶，低頭而入。公子光先拜，致生平相慕之意。專諸答拜。光奉上金帛為贄，專諸固讓。伍員從旁力勸，方纔肯受。自此專諸遂投於公子光門下。光使人日饋粟肉，月給布帛，又不時存問其母。專諸甚感其意。一日，問光曰：「某村野小人，蒙公子豢養之恩，無以為報。倘有差遣，惟命是從。」光乃屏左右，述其欲刺王僚之意。專諸曰：「前王夷昧卒，其子分自當立，公子何名而欲害之？」光備言祖父遺命，以次相傳之故：「季札既辭，宜歸適長。適長之後，即光之身也。僚安得為君哉？吾力弱不足以圖大事，故欲借助於有力者。」專諸曰：「何不使近臣從容言於王側，陳前王之命，使其退位？何必私備劍士，以傷先王之德？」光曰：「僚貪而恃力，知進之利，不能退讓，若與之言，反生忌害。光與僚勢不兩立！」專諸奮然曰：「公子之言是也。但諸有老母在堂，未敢以死相許。」光曰：「吾亦知爾母老子幼，然非爾無與圖事者。苟成其事，君之子母，即吾子母也，自當盡心養育，豈敢有負於君哉？」專諸沉思良久，對曰：「凡事輕舉無功，必圖萬全。夫魚在千仞之淵，而入漁人之手者，以香餌在也。欲刺王僚，必先投王之所好，乃能親近其身。不知王所好何在？」光曰：「好味。」專諸曰：「味中何者最甘？」光曰：「尤好魚炙。」專諸曰：「某請暫辭。」公子光曰：「壯士何往？」專諸曰：「某往學治味，庶可近吳王耳。」專諸遂往太湖學炙魚。凡三月，嘗其炙者，皆以為美。然後復見姬光，光乃藏專諸於府中。髯翁有詩云：<br>　　　　剛直人推伍子胥，也因獻媚進專諸。欲知弒械從何起？三月湖邊學炙魚。<br>姬光召伍子胥，謂：「專諸已精其味矣，何以得近吳王？」員對曰：「夫鴻鵠所以不可制者，以羽翼在也。欲制鴻鵠，必先去其羽翼。吾聞公子慶忌，筋骨如鐵，萬夫莫當，手能接飛鳥，步能格猛獸。王僚得一慶忌，旦夕相隨，尚且難以動手。況其母弟掩餘燭庸並握兵權，雖有擒龍搏虎之勇，鬼神不測之謀，安能濟事。公子欲除王僚，必先去此三子，然後大位可圖。不然，雖幸而成事，公子能安然在位乎？」光俛思半晌，恍然曰：「君言是也。且歸爾田，俟有閒隙，然後相議耳。」員乃辭去。<br>　　是年，周景王崩。有嫡世子曰猛，次曰<img src=LIO.BMP align=absmiddle border=0>，長庶子曰朝。景王寵愛朝，囑於大夫賓孟，欲更立世子之位，未行而崩。劉獻公摯亦卒，子劉卷字伯蚡嗣立。素與賓孟有隙，遂同單穆公旗殺賓孟，立世子猛，是為悼王。尹文公固、甘平公&#39948;、召莊公奐，素附子朝，三家合兵，使上將南宮極率之以攻劉卷。卷出奔揚，單旗奉王猛次於皇。子朝使其黨鄩&#32953;伐皇，&#32953;敗死。晉頃公聞王室大亂，遣大夫籍談荀躒帥師納王於王城。尹固亦立子朝於京。未幾，王猛病卒，單旗劉卷復立其弟<img src=LIO.BMP align=absmiddle border=0>，是為敬王，居翟泉。周人呼<img src=LIO.BMP align=absmiddle border=0>為東王，朝為西王。二王互相攻殺，六年不決。召莊公奐卒，南宮極為天雷震死，人心聳懼。晉大夫荀躒，復率諸侯之師，納敬王於成周，擒尹固，子朝兵潰。召奐之子嚚反攻子朝，朝出奔楚，諸侯遂城成周而還。敬王以召嚚為反覆，與尹固同斬於市，周人快之。此是後話。<br>　　且說周敬王即位之元年，吳王僚之八年也。時楚故太子建之母在鄖，費無極恐其為伍員內應，勸平王誅之。建母聞之，陰使人求救於吳。吳王僚使公子光往鄖取建母，行及鐘離，楚將薳越帥師拒之，馳報郢都。平王拜令尹陽<img src=LIO.BMP align=absmiddle border=0>為大將，并徵陳、蔡、胡、沈、許五國之師。胡子名髡，沈子名逞，二君親自引兵。陳遣大夫夏齧，頓胡二國，亦遣大夫助戰。胡、沈、陳之兵營於右，頓、許、蔡之兵營於左，薳越大軍居中。姬光亦馳報吳王。王僚同公子掩餘率大軍一萬，罪人三千，來至雞父下寨。兩邊尚未約戰，適楚令尹陽<img src=LIO.BMP align=absmiddle border=0>暴疾卒，薳越代領其眾，姬光言於王僚曰：「楚亡大將，其軍已喪氣矣。諸侯相從者雖眾，然皆小國，畏楚而來，非得已也。胡沈之君，幼不習戰。陳夏齧勇而無謀。頓、許、蔡三國久困楚令，其心不服，不肯盡力。七國同役而不同心，楚帥位卑無威，若分師先犯胡沈與陳，必先奔。諸國乖亂，楚必震懼，可全敗也。請示弱以誘之，而以精卒持其後。」王僚從其計。乃為三陣，自率中軍，姬光在左，公子掩餘在右，各飽食嚴陣以待。先遣罪人三千，亂突楚之右營。時秋七月晦日，兵家忌晦，故胡子髡沈子逞及陳夏齧，俱不做整備；及聞吳兵到，開營擊之。罪人原無紀律，或奔或止；三國以吳兵散亂，彼此爭功追逐，全無隊伍。姬光帥左軍乘亂進擊，正遇夏齧，一戟刺於馬下。胡沈二君心慌，奪路欲走。公子掩餘右軍亦到，二君如飛禽入網，無處逃脫，俱為吳軍所獲。軍士死者無數，生擒甲士八百餘人。姬光喝教將胡沈二君斬首。卻縱放甲士，使奔報楚之左軍，言：「胡沈二君及陳大夫俱被殺矣！」許、蔡、頓三國將士，嚇得心膽墮地，不敢出戰，各尋走路。王僚合左右二軍，如泰山一般倒壓下來。中軍薳越未及成陣，軍士散其大半。吳兵隨後掩殺，殺得屍橫遍野，流血成渠。薳越大敗，奔五十里方脫。姬光直入鄖陽，迎取楚夫人以歸。蔡人不敢拒敵。薳越收拾敗兵，止存其半，聞姬光單師來鄖陽取楚夫人，乃星夜赴之。比及楚軍至蔡，吳兵已離鄖陽二日矣。薳越知不可追，仰天嘆曰：「吾受命守關，不能緝獲亡臣，是無功也。既喪七國之師，又失君夫人，是有罪也。無一功而負二罪，何面復見楚王乎？」遂自縊而死。楚平王聞吳師勢大，心中甚懼，用囊瓦為令尹，以代陽<img src=LIO.BMP align=absmiddle border=0>之位。瓦獻計謂郢城卑狹，更於其東闢地，築一大城，比舊高七尺，廣二十餘里，名舊城為紀南城，以其在紀山之南也；新城仍名郢，徙都居之。復築一城於西，以為右臂，號曰麥城。三城似品字之形，聯絡有勢，楚人皆以為瓦功。沈尹戍笑曰：「子常不務修德政，而徒事興築，吳兵若至，雖十郢城何益哉？」囊瓦欲雪雞父之恥，大治舟楫，操演水軍。三月，水手習熟，囊瓦率舟師，從大江直逼吳疆，耀武而還。吳公子光聞楚師犯邊，星夜來援，比至境上，囊瓦已還師矣。姬光曰：「楚方耀武而還，邊人必不為備。」乃潛師襲巢滅之，并滅鐘離，奏凱而歸。<br>　　楚平王聞二邑被滅，大驚，遂得心疾，久而不愈。至敬王四年，疾篤，召囊瓦及公子申，至於榻前，以太子珍囑之，而薨。囊瓦與郤宛商議曰：「太子珍年幼，且其母乃太子建所聘，非正也。子西長而好善，立長則名順，建善則國治，誠立子西，楚必賴之。」郤宛以囊瓦之言，告於公子申。申怒曰：「若廢太子，是彰君王之穢行也。太子秦出，其母已立為君夫人，可謂非嫡嗣乎？棄嫡而失大援，外內惡之。令尹欲以利禍我，其病狂乎？再言及，吾必殺之！」囊瓦懼，乃奉珍主喪即位，改名曰軫，是為昭王。囊瓦仍為令尹，伯郤宛為左尹，鄢將師為右尹，費無極以師傅舊恩，同執國政。<br>　　卻說鄭定公聞吳人取楚夫人以歸，乃使人&#36087;珠玉簪珥追送之，以解殺建之恨。楚夫人至吳，吳王賜宅西門之外，使羋勝奉之。伍員聞平王之死，捶胸大哭，終日不止。公子光怪而問曰：「楚王乃子仇人，聞死當稱快，胡反哭之？」員曰：「某非哭楚王也。恨吾不能梟彼之頭，以雪吾恨，使得終於牖下耳。」光亦為嗟嘆。胡曾先生有詩曰：<br>　　　　父兄冤恨未曾酬，已報淫狐獲首邱；手刃不能償夙願，悲來霜鬢又添秋。<br>伍員自恨不能及平王之身，報其仇怨，一連三夜無眠，心中想出一個計策來，謂姬光曰：「公子欲行大事，尚無間可乘耶？」光曰：「晝夜思之，未得其便。」員曰：「今楚王新歿，朝無良臣，公子何不奏過吳王，乘楚喪亂之中，發兵南伐，可以圖霸？」光曰：「倘遣吾為將，奈何？」員曰：「公子誤為墜車而得足疾者，王必不遣。然後薦掩餘燭庸為將，更使公子慶忌結連鄭衛，共攻楚國，此一網而除三翼，吳王之死在目下矣。」光又問曰：「三翼雖去，延陵季子在朝，見我行篡，能容我乎？」員曰：「吳晉方睦，再令季子使晉，以窺中原之釁。吳王好大而疏於計，必然聽從。待其遠使歸國，大位已定，豈能復議廢立哉？」光不覺下拜曰：「孤之得子胥，乃天賜之！」次日，以乘喪伐楚之利，入言於王僚，僚欣然聽之。光曰：「此事某應效勞，奈因墜車損其足脛，方就醫療，不能任勞。」僚曰：「然則何人可將？」光曰：「此大事，非至親信者，不可託也。王自擇之。」僚曰：「掩餘燭庸可乎？」光曰：「得人矣。」光又曰：「向來晉楚爭霸，吳為屬國。今晉既衰微，而楚復屢敗，諸侯離心，未有所歸，南北之政，將歸於東。若遣公子慶忌往收鄭衛之兵，并力攻楚；而使延陵季子聘晉，以觀中原之釁；王簡練舟師，以擬其後，霸可成也。」王僚大喜，使掩餘燭庸帥師伐楚，季札聘於晉國，惟慶忌不遣。<br>　　單說掩餘燭庸引師二萬，水陸並進，圍楚潛邑。潛邑大夫堅守不出，使人入楚告急。時楚昭王新立，君幼臣讒，聞吳兵圍潛，舉朝慌急無措。公子申進曰：「吳人乘喪來伐，若不出兵迎敵，示之以弱，啟其深入之心。依臣愚見，速令左司馬沈尹戍率陸兵一萬救潛，再遣左尹郤宛率水軍一萬，從淮汭順流而下，截住吳兵之後，使他首尾受敵，吳將可坐而擒矣。」昭王大喜，遂用子西之計，調遣二將，水陸分道而行。<br>　　卻說掩餘燭庸正圍潛邑，諜者報：「救兵來到。」二將大驚，分兵一半圍城，一半迎敵。沈尹戍堅壁不戰，使人四下將樵汲之路，俱用石子壘斷。二將大驚。探馬又報：「楚將郤宛引舟師從沙汭塞斷江口。」吳兵進退兩難，乃分作兩寨，為犄角之勢，與楚將相持，一面遣人入吳求救。姬光曰：「臣向者欲徵鄭衛之兵，正為此也。今日遣之，尚未為晚。」王僚乃使慶忌糾合鄭衛。四公子俱調開去了，單留姬光在國。<br>　　伍員乃謂光曰：「公子曾覓利匕首乎？欲用專諸，此其時矣。」光曰：「然。昔越王允常，使歐冶子造劍五枚，獻其三枚於吳，一曰『湛廬』，二曰『磐郢』，三曰『魚腸』。『魚腸』，乃匕首也。形雖短狹，砍鐵如泥。先君以賜我，至今寶之，藏於床頭，以備非常。此劍連夜發光，意者神物欲自試，將飽王僚之血乎？」遂出劍與員觀之，員誇獎不已。即召專諸以劍付之。專諸不待開言，已知光意，慨然曰：「王信可殺也。二弟遠離，公子出使，彼孤立耳，無如我何。但死生之際，不敢自主，候稟過老母，方敢從命。」專諸歸視其母，不言而泣。母曰：「諸何悲之甚也？豈公子欲用汝耶？吾舉家受公子恩養，大德當報，忠孝豈能兩全？汝必亟往，勿以我為念！汝能成人之事，垂名後世，我死亦不朽矣。」專諸猶依依不舍。母曰：「吾思飲清泉，可於河下取之。」專諸奉命汲泉於河，比及回家，不見老母在堂，問其妻。妻對曰：「姑適言困倦，閉戶思臥，戒勿驚之。」專諸心疑，啟牖而入，老母自縊於床上矣。髯仙有詩云：<br>　　　　願子成名不惜身，肯將孝子換忠臣；世間盡為貪生誤，不及區區老婦人。<br>專諸痛哭一場，收拾殯殮，葬於西門之外。謂其妻曰：「吾受公子大恩，所以不敢盡死者，為老母也。今老母已亡，吾將赴公子之急。我死，汝母子必蒙公子恩眷，勿為我牽掛。」言畢，來見姬光，言母死之事。光十分不過意，安慰了一番。良久，然後復論及王僚之事。專諸曰：「公子盍設享以來吳王？王若肯來，事八九濟矣。」光乃入見王僚曰：「有庖人從太湖來，新學炙魚，味甚鮮美，異於他炙。請王辱臨下舍而嘗之！」王僚好的是魚炙，遂欣然許諾：「來日當過王兄府上，不必過費。」光是夜預伏甲士於窟室之中，再命伍員暗約死士百人，在外接應。於是大張飲具。<br>　　次早，復請王僚。僚入宮，告其母曰：「公子光具酒相延，得無有他謀乎？」母曰：「光心氣怏怏，常有愧恨之色，此番相請，諒無好意，何不辭之？」僚曰：「辭則生隙；若嚴為之備，又何懼哉！」於是被<img src=KHILR.BMP align=absmiddle border=0>猊之甲三重，陳設兵衛，自王宮起，直至光家之門，街衢皆滿，接連不斷。僚駕及門，光迎入拜見。既入席安坐，光侍坐於傍。僚之親戚近信，布滿堂階。侍席力士百人，皆操長戟，帶利刀，不離王之左右。庖人獻饌，皆從庭下搜簡更衣，然後膝行而前，十餘力士握劍夾之以進。庖人置饌，不敢仰視，復膝行而出。光獻觴致敬，忽作唑足，偽為痛苦之狀，乃前奏曰：「光足疾舉發，痛徹心髓，必用大帛纏緊，其痛方止。幸王寬坐須叟，容裹足便出。」僚曰：「王兄請自方便。」光一步一躓，入內潛進窟室中去了。少頃，專諸告進魚炙，搜簡如前。誰知這口魚腸短劍，已暗藏於魚腹之中。力士挾專諸膝行至於王前，用手擘魚以進，忽地抽出匕首，逕椎王僚之胸。手勢去得十分之重，直貫三層堅甲，透出背脊。王僚大叫一聲，登時氣絕。侍衛力士，一擁齊上，刀戟並舉，將專諸剁做肉泥，堂中大亂。姬光在窟室中知已成事，乃縱甲士殺出，兩下交鬥。這一邊知專諸得手，威加十倍，那一邊見王僚已亡，勢減三分。僚眾一半被殺，一半奔逃，其所設軍衛，俱被伍員引眾殺散。奉姬光升車入朝，聚集群臣，將王僚背約自立之罪，宣布國人明白：「今日非光貪位，實乃王僚之不義也。光權攝大位，待季子返國，仍當奉之。」乃收拾王僚屍首，殯殮如禮。又厚葬專諸，封其子專毅為上卿。封伍員為行人之職，待以客禮而不臣。市吏被離舉薦伍員有功，亦升大夫之職。散財發粟，以賑窮民，國人安之。姬光心念慶忌在外，使善走者覘其歸期，姬光自率大兵，屯於江上以待之。慶忌中途聞變，即馳去。姬光乘駟馬追之，慶忌棄車而走，其行如飛，馬不能及。光命集矢射之。慶忌挽手接矢，無一中者。姬光知慶忌必不可得，乃誡西鄙嚴為之備，遂還吳國。又數日，季札自晉歸，知王僚已死，逕往其墓，舉哀成服。姬光親詣墓所，以位讓之，曰：「此祖父諸叔之意也。」季札曰：「汝求而得之，又何讓為？苟國無廢祀，民無廢主，能立者即吾君矣。」光不能強，乃即吳王之位，自號為闔閭。季札退守臣位。（此周敬王五年事也。）札恥爭國之事，老於延陵，終身不入吳國，不與吳事，時人高之。及季札之死，葬於延陵，孔子親題其碑曰：「有吳延陵季子之墓。」史臣有讚云：<br>　　　　貪夫殉利，簞豆見色。《春秋》爭弒，不顧骨肉。孰如季子，始終讓國，堪愧僚光，無慚泰伯。<br>宋儒又論季札辭國生亂，為賢名之玷。有詩云：<br>　　　　只因一讓啟群爭，辜負前人次及情；若使延陵成父志，蘇臺麋鹿豈縱橫？<br>　　且說掩餘燭庸困在潛城，日久救兵不至，正在躊躇脫身之計。忽聞姬光弒主奪位，二人放聲大哭，商議道：「光既行弒奪之事，必不相容。欲要投奔楚國，又恐楚不相信。正是『有家難奔，有國難投』，如何是好？」燭庸曰：「目今困守於此，終無了期。且乘夜從僻路逃奔小國，以圖後舉。」掩餘曰：「楚兵前後圍裹，如飛鳥入籠，焉能自脫？」燭庸曰：「吾有一計，傳令兩寨將士，詐稱來日欲與楚兵交鋒，至夜半，與兄微服密走，楚兵不疑。」掩餘然其言。兩寨將士秣馬蓐食，專候軍令布陣。掩餘與燭庸同心腹數人，扮作哨馬小軍，逃出本營。掩餘投奔徐國，燭庸投奔鐘吾。及天明，兩寨皆不見其主將，士卒混亂，各搶船隻奔歸吳國。所棄甲兵無數，皆被郤宛水軍所獲。諸將欲乘吳之亂，遂伐吳國。郤宛曰：「彼乘我喪非義，吾奈何效之？」乃與沈尹戍一同班師，獻吳俘。楚昭王以郤宛有功，以所獲甲兵之半賜之，每事諮訪，甚加敬禮。費無極忌之益深，乃生一計，欲害郤宛。畢竟費無極用何計策，且看下回分解。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=72.htm>上一篇</a> &nbsp;&nbsp;&nbsp;&nbsp; <a href=74.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>