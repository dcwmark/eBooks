<html>
<head>
<title>開放文學--東周列國志--第二十九回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=28.htm>上一篇</a> &nbsp;&nbsp;&nbsp;&nbsp; <a href=30.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第二十九回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>晉惠公大誅群臣　管夷吾病榻論相</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　話說里克主意，原要奉迎公子重耳，因重耳辭不肯就，夷吾又以重賂求入，因此只得隨眾行事。誰知惠公即位之後，所許之田，分毫不給，又任用虢射、呂飴甥、郤芮一班私人，將先世舊臣，一概疏遠，里克心中已自不服。及勸惠公畀地於秦，分明是公道話，郤芮反說他為己而設，好生不忿，忍了一肚子氣，敢怒而不敢言。出了朝門，顏色之間，不免露些怨望之意。及丕鄭父使秦，郤芮等恐其與里克有謀，私下遣人窺瞰。鄭父亦慮郤芮等有人伺察，遂不別里克而行。里克使人邀鄭父說話，則鄭父已出城矣。克自往追之，不及而還。早有人報知郤芮。芮求見惠公，奏曰：「里克謂君奪其權政，又不與汾陽之田，心懷怨望。今聞丕鄭父聘秦，自駕往追，其中必有異謀。臣素聞里克善於重耳，君之立非其本意，萬一與重耳內應外合，何以防之？不若賜死，以絕其患。」惠公曰：「里克有功於寡人，今何辭以戮之？」郤芮曰：「克弒奚齊，又弒卓子，又殺顧命之臣荀息，其罪大矣！念其入國之功，私勞也。討其弒逆之罪，公義也。明君不以私勞而廢公議，臣請奉君命行討！」惠公曰：「大夫往矣！」郤芮遂詣里克之家，謂里克曰：「晉侯有命，使芮致之吾子。晉侯云：『微子，寡人不得立，寡人不敢忘子之功。雖然，子弒二君，殺一大夫，為爾君者難矣！寡人奉先君之遺命，不敢以私勞而廢大義，惟子自圖之！』」里克曰：「不有所廢，君何以興？欲加之罪，何患無辭？臣聞命矣！」郤芮復迫之，克乃拔佩劍躍地大呼曰：「天乎冤哉！忠而獲罪，死若有知，何面目見荀息乎？」遂自刎其喉而死。郤芮還報惠公，惠公大悅。髯仙有詩云：<br>　　　　纔入夷吾身受兵，當初何不死申生？方知中立非完策，不及荀家有令名。<br>　　惠公殺了里克，群臣多有不服者。祁舉、共華、賈華、騅遄輩，俱口出怨言。惠公欲誅之，郤芮曰：「丕鄭在外，而多行誅戮，以啟其疑叛之心，不可。君且忍之。」惠公曰：「秦夫人有言，托寡人善視賈君，而盡納群公子。何如？」郤芮曰：「群公子誰無爭心，不可納也。善視賈君，以報秦夫人可矣。」惠公乃入見賈君。時賈君色尚未衰，惠公忽動淫心，謂賈君曰：「秦夫人屬寡人與君為歡，君其無拒。」即往抱持賈君，宮人皆含笑避去。賈君畏惠公之威，勉強從命。事畢，賈君垂淚言曰：「妾不幸事先君不終，今又失身於君。妾身不足惜，但乞君為故太子申生白冤，妾得復於秦夫人，以贖失身之罪！」惠公曰：「二豎子見殺，先太子之冤已白矣。」賈君曰：「聞先太子尚&#34291;葬新城，君必遷&#20898;而為之立諡，庶冤魂獲安，亦國人之所望於君者也。」惠公許之。乃命郤芮之從弟郤乞，往曲沃擇地改葬。使太史議諡，以其孝敬，諡曰「共世子」。再使狐突往彼設祭告墓。<br>　　先說郤乞至曲沃，別製衣衾棺槨，及冥器木偶之類，極其整齊。掘起申生之屍，面色如生，但臭不可當。役人俱掩鼻欲嘔，不能用力。郤乞焚香再拜曰：「世子生而潔，死而不潔乎？若不潔，不在世子，願無駭眾！」言訖，臭氣頓息，轉為異香。遂重殮入棺，葬於高原。曲沃之人，空城來送，無不墮淚。葬之三日，狐突&#36087;祭品來到，以惠公之命，設位拜奠，題其墓曰「晉共太子之墓。」事畢，狐突方欲還國。忽見旌旗對對，戈甲層層，簇擁一隊車馬，狐突不知是誰，倉忙欲避。只見副車一人，髮發斑白，袍笏整齊，從容下車，至於狐突之前，揖曰：「太子有話奉迎，請國舅那步。」突視之，太傅杜原款也。恍惚中忘其已死，問曰：「太子何在？」原款指後面大車曰：「此即太子之車矣。」突乃隨至車前。見太子申生冠纓劍佩，宛如生前，使御者下引狐突升車，謂曰：「國舅亦念申生否？」突垂淚對曰：「太子之冤，行道之人，無不悲涕。突何人，能勿念乎？」申生曰：「上帝憐我仁孝，已命我為喬山之主矣。夷吾行無禮於賈君，吾惡其不潔，欲卻其葬，恐違眾意而止。今秦君甚賢，吾欲以晉畀秦，使秦人奉吾之祀，舅以為何如？」突對曰：「太子雖惡晉君，其民何罪？且晉之先君又何罪？太子舍同姓而求食於異姓，恐乖仁孝之德也。」申生曰：「舅言亦是。然吾已具奏於上帝矣。今當再奏，舅為姑留七日。新城之西偏有巫者，吾將託之以復舅也。」杜原款在車下喚曰：「國舅可別矣！」牽狐突下車，失足跌仆於地，車馬一時不見。突身乃臥於新城外館。心中大驚，問左右：「吾何得在此？」左右曰：「國舅祭奠方畢，焚祝辭神，忽然仆於席上，呼喚不醒。吾等扶至車中，載歸此處安息。今幸無恙。」狐突心知是夢，暗暗稱異。不與人言，只推抱恙，留車外館。至第七日未申之交，門上報：「有城西巫者求見。」突命召入，預屏左右以待之。巫者入見，自言「素與鬼神通語。今有喬山主者，乃晉國故太子申生，託傳語致意國舅：『今已覆奏上帝，但辱其身，斬其胤，以示罰罪而已，無害於晉。』」狐突佯為不知，問曰：「所罰者，何人之罪？」巫曰：「太子但命傳語如此，我亦不知所指何事也？」突命左右以金帛酬巫者，戒勿妄言。巫者叩謝而去。狐突歸國，私與丕鄭父之子丕豹言之。豹曰：「君舉動乖張，必不克終。有晉國者，其重耳乎？」正敘談間，閽人來報：「丕大夫使秦已歸，見在朝中復命。」二人遂各別而歸。<br>　　卻說丕鄭父同秦大夫冷至，&#36087;著禮幣數車，如晉報聘。行及絳郊，忽聞誅里克之信，鄭父心中疑慮，意欲轉回秦國，再作商量。又念其子豹在絳城：「我一走，必累及豹。」因此去住兩難，躊躇不決。恰遇大夫共華在於郊外，遂邀與相見。鄭父叩問里克緣由，共華一一敘述了。鄭父曰：「吾今猶可入否？」共華曰：「里克同事之人尚多，如華亦在其內，今止誅克一人，其餘並不波及。況子出使在秦，若為不知可也。如懼而不入，是自供其罪矣。」鄭父從其言，乃催車入城。鄭父先復命訖，引進冷至朝見，呈上國書禮物。惠公啟書看之，略曰：<br>　　　　晉秦甥舅之國，地之在晉，猶在秦也。諸大夫亦各忠其國，寡人何敢曰必得地，以傷諸大夫之義。但寡人有疆場之事，欲與呂郤二大夫面議。幸旦暮一來，以慰寡人之望！<br>書尾又一行云：「原地券納還。」惠公是見小之人，看見禮幣隆厚，又且繳還地券，心中甚喜，便欲遣呂飴甥郤芮報秦。<br>　　郤芮私謂飴甥曰：「秦使此來，不是好意。其幣重而言甘，殆誘我也。吾等若往，必劫我以取地矣。」飴甥曰：「吾亦料秦之懽晉，不至若是。此必丕鄭父聞里克之誅，自懼不免，與秦共為此謀，欲使秦人殺吾等而後作亂耳。」郤芮曰：「鄭父與克，同功一體之人，克誅，鄭父安得不懼？子金之料是也。今群臣半是里丕之黨，若鄭父有謀，必更有同謀之人。且先歸秦使而徐察之。」飴甥曰：「善。」乃言於惠公，先遣冷至回秦，言：「晉國未定，稍待二臣之暇，即當趨命。」冷至只得回秦。呂郤二人使心腹每夜伏於丕鄭父之門，伺察動靜。鄭父見呂郤全無行色，乃密請祁舉、共華、賈華、騅遄等，夜至其家議事，五鼓方回。心腹回報所見，如此如此。郤芮曰：「諸人有何難決之事？必逆謀也。」乃與飴甥商議，使人請屠岸夷至，謂曰：「子禍至矣，奈何？」屠岸夷大驚曰：「禍從何來？」郤芮曰：「子前助里克弒幼君，今克已伏法，君將有討於子。吾等以子有迎立之功，不忍見子之受誅，是以告也。」屠岸夷泣曰：「夷乃一勇之夫，聽人驅遣，不知罪之所在。惟大夫救之！」郤芮曰：「君怒不可解也。獨有一計，可以脫禍。」夷遂跪而問計。郤芮慌忙扶起，密告曰：「今丕鄭父黨於里克，有迎立之心，與七輿大夫陰謀作亂，欲逐君而納公子重耳。子誠偽為懼誅者，而見鄭父，與之同謀。若盡得其情，先事出首，吾即以所許鄭父負葵之田，割三十萬以酬子功。子且重用，又何罪之足患乎？」夷喜曰：「夷死而得生，大夫之賜也。敢不效力！但我不善為辭，奈何？」呂飴甥曰：「吾當教子。」乃擬為問答之語，使夷熟記。<br>　　是夜，夷遂叩丕鄭父之門，言有密事。鄭父辭以醉寢，不與相見。夷守門內，更深猶不去。乃延之入。夷一見鄭父，便下跪曰：「大夫救我一命！」鄭父驚問其故。夷曰：「君以我助里克弒卓子，將加戮於我，奈何？」鄭父曰：「呂郤二人為政，何不求之？」夷曰：「此皆呂郤之謀也。吾恨不得食二人之肉，求之何益？」鄭父猶未深信，又問曰：「汝意欲何如？」夷曰：「公子重耳仁孝，能得士心，國人皆願戴之為君。而秦人惡夷吾之背約，亦欲改立重耳。誠得大夫手書，夷星夜往致重耳，使合秦翟之眾，大夫亦糾故太子之黨，從中而起，先斬呂郤之首，然後逐君而納重耳，無不濟矣。」鄭父曰：「子意得無變否？」夷即嚙一指出血，誓曰：「夷若有貳心，當使合族受誅！」鄭父方纔信之。約次日三更，再會定議。至期，屠岸夷復往。則祁舉、共華、賈華、騅遄皆先在，又有叔堅、累虎、特宮、山祈四人，皆故太子申生門下，與鄭父屠岸夷共是十人，重復對天歃血，共扶公子重耳為君。後人有詩云：<br>　　　　只疑屠岸來求救，誰料奸謀呂郤為？強中更有強中手，一人行詐九人危。<br>丕鄭父款待眾人，盡醉而別。屠岸夷私下回報郤芮。芮曰：「汝言無據，必得鄭父手書，方可正罪。」夷次夜再至鄭父之家，索其手書，往迎重耳。鄭父已寫就了，簡後署名，共是十位，其九人俱先有花押，第十屠岸夷也。夷亦請筆書押。鄭父緘封停當，交付夷手，囑他：「小心在意，不可漏泄。」屠岸夷得書，如獲至寶，一逕投郤芮家，呈上芮看。芮乃匿夷於家，將書懷於袖中，同呂飴甥往見國舅虢射，備言如此如此：「若不早除，變生不測。」虢射夜叩宮門，見了惠公，細述丕鄭父之謀：「明日早朝，便可面正其罪，以手書為證。」<br>　　次日，惠公早朝，呂郤等預伏武士於壁衣之內。百官行禮已畢，惠公召丕鄭父問曰：「知汝欲逐寡人而迎重耳，寡人敢請其罪！」鄭父方欲致辯。郤芮仗劍大喝曰：「汝遣屠岸夷將手書迎重耳，賴吾君洪福，屠岸夷已被吾等伺候於城外拿下，搜出其書。同事共是十人。今屠岸夷已招出，汝等不必辯矣。」惠公將原書擲於案下。呂飴甥拾起，按簡呼名，命武士擒下。只有共華告假在家未到，另行捕拿。見在八人，面面相覷，真個是有口難開，無地可入。惠公喝教：「押出朝門斬首！」內中賈華大呼曰：「臣先年奉命伐屈，曾有私放吾君之功，求免一死，可乎？」呂飴甥曰：「汝事先君而私放吾主，今事吾主，復私通重耳，此反覆小人，速宜就戮。」賈華語塞。八人束手受刑。<br>　　卻說共華在家，聞鄭父等事洩被誅，即忙拜辭家廟，欲赴朝中領罪。其弟共賜謂曰：「往則就死，盍逃乎？」共華曰：「丕大夫之入，吾實勸之。陷人於死，而己獨生，非丈夫也！吾非不愛生，不敢負丕大夫耳！」遂不待捕至，疾趨入朝，請死。惠公亦斬之。丕豹聞父遭誅，飛奔秦國逃難。惠公欲盡誅里丕諸大夫之族。郤芮曰：「『罪人不孥』，古之制也。亂人行誅，足以儆眾矣。何必多殺，以懼眾心？」惠公乃赦各族不誅。進屠岸夷為中大夫，賞以負葵之田三十萬。<br>　　卻說丕豹至秦，見了穆公，伏地大哭。穆公問其故，丕豹將其父始謀，及被害緣由，細述一遍。乃獻策曰：「晉侯背秦之大恩，而修國之小怨，百官聳懼，百姓不服。若以偏師往伐，其眾必內潰，廢置惟君所欲耳。」穆公問於君臣。蹇叔對曰：「以丕豹之言而伐晉，是助臣伐君，於義不可。」百里奚曰：「若百姓不服，必有內變，君且俟其變而圖之。」穆公曰：「寡人亦疑此言。彼一朝而殺九大夫，豈眾心不附，而能如此？況兵無內應，可必有功乎？」丕豹遂留仕秦為大夫。時晉惠公之二年，周襄王之三年也。<br>　　是年周王子帶，以賂結好伊雒之戎，使戎伐京師，而己從中應之。戎遂入寇，圍王城。周公孔與召伯廖悉力固守。帶不敢出會戎師。襄王遣使告急於諸侯。秦穆公晉惠公皆欲結好周王，各率師伐戎以救周。戎知諸侯兵至，焚掠東門而去。惠公與穆公相見，面有慚色。惠公又接得穆姬密書，書中數晉侯無禮於賈君，又不納群公子，許多不是。教他速改前非，不失舊好。惠公遂有疑秦之心，急急班師。丕豹果勸穆公夜襲晉師，穆公曰：「同為勤王而來此，雖有私怨，未可動也。」乃各歸其國。<br>　　時齊桓公亦遣管仲將兵救周，聞戎兵已解，乃遣人詰責戎主。戎主懼齊兵威，使人謝曰：「我諸戎何敢犯京師？爾甘叔招我來耳！」襄王於是逐王子帶。子帶出奔齊國。戎主使人詣京師，請罪求和，襄王許之。襄王追念管仲定位之功，今又有和戎之勞，乃大饗管仲，待以上卿之禮。管仲遜曰：「有國高二子在，臣不敢當。」再三謙讓，受下卿之禮而還。是冬，管仲病，桓公親往問之。見其瘠甚，乃執其手曰：「仲父之疾甚矣。不幸而不起，寡人將委政於何人？」時甯戚賓須無先後俱卒。管仲嘆曰：「惜哉乎，甯戚也！」桓公曰：「甯戚之外，豈無人乎？吾欲任鮑叔牙，何如？」仲對曰：「鮑叔牙，君子也。雖然，不可以為政。其人善惡過於分明。夫好善可也，惡惡已甚，人誰堪之？鮑叔牙見人之一惡，終身不忘，是其短也。」桓公曰：「隰朋何如？」仲對曰：「庶乎可矣。隰朋不恥下問，居其家不忘公門。」言畢，喟然嘆曰：「天生隰朋，以為夷吾舌也。身死，舌安得獨存？恐君之用隰朋不能久耳！」桓公曰：「然則易牙何如？」仲對曰：「君即不問，臣亦將言之。彼易牙、豎刁、開方三人，必不可近也！」桓公曰：「易牙烹其子，以適寡人之口，是愛寡人勝於愛子，尚可疑耶？」仲對曰：「人情莫愛於子。其子且忍之，何有於君？」桓公曰：「豎刁自宮以事寡人，是愛寡人勝於愛身，尚可疑耶？」仲對曰：「人情莫重於身。其身且忍之，何有於君？」桓公曰：「衛公子開方，去其千乘之太子，而臣於寡人，以寡人之愛幸之也。父母死不奔喪，是愛寡人勝於父母，無可疑矣。」仲對曰：「人情莫親於父母。其父母且忍之，又何有於君？且千乘之封，人之大欲也。棄千乘而就君，其所望有過於千乘者矣。君必去之勿近，近必亂國！」桓公曰：「此三人者，事寡人久矣。仲父平日何不聞一言乎？」仲對曰：「臣之不言，將以適君之意也。譬之於水，臣為之隄防焉，勿令泛溢。今隄防去矣，將有橫流之患，君必遠之！」桓公默然而退。畢竟管仲性命如何，且看下回分解。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=28.htm>上一篇</a> &nbsp;&nbsp;&nbsp;&nbsp; <a href=30.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>