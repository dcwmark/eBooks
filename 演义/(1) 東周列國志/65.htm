<html>
<head>
<title>開放文學--東周列國志--第六十五回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=64.htm>上一篇</a> &nbsp;&nbsp;&nbsp;&nbsp; <a href=66.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第六十五回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>弒齊光崔慶專權　納衛衎寧喜擅政</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　話說周靈王二十三年，夏五月，莒黎比公因許齊侯歲歲來朝，是月，親自至臨淄朝齊。莊公大喜，設饗於北郭，款待黎比公。崔氏府第，正在北郭。崔杼有心拿莊公破綻，詐稱寒疾不能起身，諸大夫皆侍宴，惟杼不往，密使心腹叩信於賈豎。豎密報云：「主公只等席散，便來問相國之病。」崔杼笑曰：「君豈憂吾病哉？正以吾病為利，欲行無恥之事耳。」乃謂其妻棠姜曰：「我今日欲除此無道昏君！汝若從吾之計，吾不揚汝之醜，當立汝子為適嗣；如不從吾言，先斬汝母子之首。」棠姜曰：「婦人，從夫者也。子有命，焉敢不依？」崔杼乃使棠無咎，伏甲士百人於內室之左右，使崔成崔疆伏甲於門之內，使東郭偃伏甲於門之外。分撥已定，約以鳴鐘為號。再使人送密信於賈豎：「君若來時，須要如此恁般。……」<br>　　且說莊公愛棠姜之色，心心念念，寢食不忘，只因崔杼防範稍密，不便數數來往。是日，見崔杼辭病不至，正中其懷，神魂已落在棠姜身上。燕享之儀，了事而已。事畢，趨駕往崔氏問疾。閽者謬對曰：「病甚重，方服藥而臥。」莊公曰：「臥於何處？」對曰：「臥於外寢。」莊公大喜，竟入內室。時州綽、賈舉、公孫傲、僂堙四人從行。賈豎曰：「君之行事，子所知也。盍待於外，無混入以驚相國。」州綽等信以為然，遂俱止於門外。惟賈舉不肯出，曰：「留一人何害？」乃獨止堂中。賈豎閉中門而入。閽者復掩大門，拴而鎖之。莊公至內室，棠姜豔妝出迎。未交一言，有侍婢來告：「相國口燥，欲索蜜湯。」棠姜曰：「妾往取蜜即至也。」棠姜同侍婢自側戶冉冉而去。莊公倚檻待之，望而不至；乃歌曰：<br>　　　　室之幽兮，美所遊兮。室之邃兮，美所會兮。不見美兮，憂心胡底兮！<br>歌方畢，聞廊下有刀戟之聲。莊公訝曰：「此處安得有兵？」呼賈豎不應。須臾間，左右甲士俱起。莊公大驚，情知有變，急趨後戶，戶已閉。莊公力大，破戶而出，得一樓登之。棠無咎引甲士圍樓，聲聲只叫「奉相國之命，來拿淫賊！」莊公倚檻諭之曰：「我，爾君也；幸舍我去！」無咎曰：「相國有命，不敢自專。」莊公曰：「相國何在？願與立盟，誓不相害！」無咎曰：「相國病不能來也。」莊公曰：「寡人知罪矣！容至太廟中自盡，以謝相國何如？」無咎又曰：「我等但知拿奸淫之人，不知有君。君既知罪，即請自裁，毋徒取辱。」莊公不得已，從樓牖中躍出，登花臺，欲踰牆走。無咎引弓射之，中其左股，從牆上倒墜下來。甲士一齊俱上，刺殺莊公。無咎即使人鳴鐘數聲。時近黃昏，賈舉在堂中側耳而聽，忽見賈豎啟門，攜燭而出曰：「室中有賊，主公召爾。爾先入，我當報州將軍等。」賈舉曰：「與我燭。」賈豎授燭，失手墜地，燭滅。舉仗劍摸索，纔入中門，遇絆索躓地。崔疆從門旁突出，擊而殺之。州綽等在門外，不知門內之事。東郭偃偽為結好，邀至旁舍中，秉燭具酒肉，且勸使釋劍樂飲，亦遍飲從者。忽聞宅內鳴鐘，東郭偃曰：「主公飲酒矣。」州綽曰：「不忌相國乎？」偃曰：「相國病甚，誰忌之？」有頃，鐘再鳴，偃起曰：「吾當入視。」偃去，甲士悉起。州綽等急簡兵器，先被東郭偃使人盜去了。州綽大怒，視門前有升車石，磔以投入。僂堙適趨過，誤中堙，折其一足，懼而走。公孫傲拔繫馬柱而舞，甲士多傷。眾人以火炬攻之，鬚髮盡燎。時大門忽啟，崔成崔疆復率甲自內而出，公孫傲以手拉崔成，折其臂，崔疆以長戈刺傲，立死，并殺僂堙。州綽奪甲士之戟，復來尋鬥，東郭偃大呼：「昏君奸淫無道，已受誅戮，不干眾人之事，何不留身以事新主？」州綽乃投戟於地曰：「吾以羈旅亡命，受齊侯知己之遇，今日不能出力，反害僂堙，殆天意也！惟當捨一命以報君寵，豈肯苟活，為齊晉兩國所笑乎？」即以頭觸石垣三四，石破頭亦裂。邴師聞莊公之死，自剄於朝門之外。封具縊於家。鐸父與襄尹相約，往哭莊公之屍，中路聞賈舉等俱死，遂皆自殺。髯翁有詩云：<br>　　　　似虎如龍勇絕倫，因懷君寵命輕塵。私恩只許私恩報，殉難何曾有大臣。<br>　　時王何約盧蒲癸同死，癸曰：「無益也，不如逃之，以俟後圖。幸有一人復國，必當相引。」王何曰：「請立誓！」誓成，王何遂出奔莒國。盧蒲癸將行，謂其弟盧蒲嫳曰：「君之立勇爵，以自衛也。與君同死，何益於君？我去，子必求事崔慶而歸我，我因以為君報仇，如此，則雖死不虛矣！」嫳許之。癸乃出奔晉國。盧蒲嫳遂求事慶封，慶封用為家臣。申鮮虞出奔楚，後仕楚為右尹。時齊國諸大夫聞崔氏作亂，皆閉門待信，無敢至者。惟晏嬰直造崔氏，入其室，枕莊公之股，放聲大哭。既起，又踴躍三度，然後趨出。棠無咎曰：「必殺晏嬰，方免眾謗。」崔杼曰：「此人有賢名，殺之恐失人心。」晏嬰遂歸，告於陳須無曰：「盍議立君乎？」須無曰：「守有高國，權有崔慶，須無何能為？」嬰退，須無曰：「亂賊在朝，不可與共事也。」駕而奔宋。晏嬰復往見高止國夏，皆言：「崔氏將至，且慶氏在，非吾所能張主也。」嬰乃嘆息而去。未幾，慶封使其子慶舍，搜捕莊公餘黨，殺逐殆盡。以車迎崔杼入朝，然後使召高國，共議立君之事。高國讓於崔慶，慶封復讓於崔杼。崔杼曰：「靈公之子杵臼，年已長，其母為魯大夫叔孫僑如之女，立之可結魯好。」眾人皆唯唯。於是迎公子杵臼為君，是為景公。時景公年幼，崔杼自立為右相，立慶封為左相。盟群臣於太公之廟，刑牲歃血，誓其眾曰：「諸君有不與崔慶同心者，有如日！」慶封繼之，高國亦從其誓。輪及晏嬰，嬰仰天嘆曰：「諸君能忠於君，利於社稷，而嬰不與同心者，有如上帝！」崔慶俱色變。高國曰：「二相今日之舉，正忠君利社稷之事也。」崔慶乃悅。時莒黎比公尚在齊國，崔慶奉景公與黎比公為盟，黎比公乃歸莒。崔杼命棠無咎斂州綽賈舉等之屍，與莊公同葬於北郭，減其禮數，不用兵甲，曰：「恐其逞勇於地下也。」命太史伯以瘧疾書莊公之死，太史伯不從，書於簡曰：「夏五月乙亥，崔杼弒其君光。」杼見之大怒，殺太史。太史有弟三人，曰仲、叔、季。仲復書如前，杼又殺之；叔亦如之，杼復殺之；季又書，杼執其簡謂季曰：「汝三兄皆死，汝獨不愛性命乎？若更其語，當免汝。」季對曰：「據事直書，史氏之職也。失職而生，不如死！昔趙穿弒晉靈公，太史董狐，以趙盾位為正卿，不能討賊，書曰：『趙盾弒其君夷皋。』盾不為怪，知史職不可廢也。某即不書，天下必有書之者。不書不足以蓋相國之醜，而徒貽識者之笑，某是以不愛其死，惟相國裁之！」崔杼嘆曰：「吾懼社稷之隕，不得已而為此。雖直書，人必諒我。」乃擲簡還季。季捧簡而出，將至史館，遇南史氏方來，季問其故。南史氏曰：「聞汝兄弟俱死，恐遂沒夏五月乙亥之事，吾是以執簡而來也。」季以所書簡示之，南史氏乃辭去。髯翁讀史至此，有讚云：<br>　　　　朝綱紐解，亂臣接跡；斧鉞不加，誅之以筆。不畏身死，而畏溺職；南史同心，有遂無格。皎日青天，奸雄奪魄；彼哉諛語，羞此史冊！<br>崔杼愧太史之筆，乃委罪賈豎而殺之。是月，晉平公以水勢既退，復大合諸侯於夷儀，將為伐齊之舉。崔杼使左相慶封以莊公之死，告於晉師，言：「群臣懼大國之誅，社稷不保，已代大國行討矣。新君杵臼，出自魯姬，願改事上國，勿替舊好。所攘朝歌之地，仍歸上國，更以宗器若干，樂器若干為獻。」諸侯亦皆有賂。平公大悅，班師而歸，諸侯皆散。自此晉齊復合。時殖綽在衛，聞州綽邢蒯皆死，復歸齊國。衛獻公衎出奔在齊，素聞其勇，使公孫丁以厚幣招之；綽遂留事獻公。此事擱過一邊。<br>　　是年吳王諸樊伐楚，過巢，攻其門。巢將牛臣隱身於短牆而射之，諸樊中矢而死。群臣守壽夢臨終之戒，立其弟餘祭為王。餘祭曰：「吾兄非死於巢也，以先王之言，國當次及，欲速死以傳季弟，故輕生耳。」乃夜禱於天，亦求速死。左右曰：「人所欲者，壽也。王乃自祈早死，不亦遠於人情乎？」餘祭曰：「昔我先人太王，廢長立幼，竟成大業。今吾兄弟四人，以次相承，若俱考終命，札且老矣。吾是以求速也。」此段話且擱過一邊。<br>　　卻說衛大夫孫林父寧殖既逐其君衎，奉其弟剽為君。後寧殖病篤，召其子寧喜謂曰：「寧氏自莊武以來，世篤忠貞。出君之事，孫子為之，非吾意也。而人皆稱曰『孫寧』。吾恨無以自明，即死，無顏見祖父於地下！子能使故君復位，蓋吾之愆，方是吾子。不然，吾不享汝之祀矣。」喜泣拜曰：「敢不勉圖！」殖死，喜嗣為左相，自是日以復國為念。奈殤公剽屢會諸侯，四境無故；上卿孫林父又是獻公衎的嫡仇，無間可乘。周靈王二十四年，衛獻公襲夷儀據之，使公孫丁私入帝邱城，謂寧喜曰：「子能反父之意，復納寡人，衛國之政，盡歸於子，寡人但主祭祀而已。」寧喜正有遺囑在心，今得此信，且有委政之言，不勝之喜。又思：「衛侯一時求復，故以甜言相哄，倘歸而悔之，奈何？公子鱄賢而有信，若得他為證明，他日定不相負。」乃為復書，密付來使，書中大約言：「此乃國家大事，臣喜一人，豈能獨力承當？子鮮乃國人所信，必得他到此面訂，方有商量。」（子鮮者，公子鱄之字也。）獻公謂公子鱄曰：「寡人復國，全由寧氏，吾弟必須為我一行。」子鱄口雖答應，全無去意。獻公屢屢促之，鱄對曰：「天下無無政之君。君曰『政由寧氏』，異日必悔之。是使鱄失信於寧氏也，鱄所以不敢奉命。」獻公曰：「寡人今竄身一隅，猶無政也。倘先人之祀，延及子孫，寡人之願足矣，豈敢食言，以累吾弟。」鱄對曰：「君意既決，鱄何敢避事，以敗君之大功。」乃私入帝邱城，來見寧喜，復申獻公之約。寧喜曰：「子鮮若能任其言，喜敢不任其事！」鱄向天誓曰：「鱄若負此言，不能食衛之粟。」喜曰：「子鮮之誓，重於泰山矣。」公子鱄回復獻公去了。寧喜以殖之遺命，告於蘧瑗。瑗掩耳而走曰：「瑗不與聞君之出，又敢與聞其入乎？」遂去衛適魯。喜復告於大夫石惡北宮遺，二人皆贊成之。喜乃告於右宰穀，穀連聲曰：「不可，不可！新君之立，十二年矣，未有失德。今謀復故君，必廢新君，父子得罪於兩世，天下誰能容之？」喜曰：「吾受先人遺命，此事斷不可已。」右宰穀曰：「吾請往見故君，觀其為人視往日如何，而後商之。」喜曰：「善。」右宰穀乃潛往夷儀，求見獻公。獻公方濯足，聞穀至，不及穿履，徒跣而出，喜形於面，謂穀曰：「子從左相處來，必有好音矣。」穀對曰：「臣以便道奉候，喜不知也。」獻公曰：「子第為寡人致左相，速速為寡人圖成其事。左相縱不思復寡人，獨不思得衛政乎？」穀對曰：「所樂為君者，以政在也。政去，何以為君？」獻公曰：「不然。所謂君者，受尊號，享榮名，美衣玉食，崇階華宮，乘高車，駕上駟，府庫充盈，使令滿前，入有嬪御姬侍之奉，出有田獵畢戈之娛，豈必勞心政務，然後為樂哉？」穀嘿然而退。復見公子鱄，穀述獻公之言，鱄曰：「君淹恤日久，苦極望甘，故為此言。夫所謂君者，敬禮大臣，錄用賢能，節財而用之，恤民而使之，作事必寬，出言必信，然後能享榮名，而受尊號，此皆吾君之所熟聞也。」右宰穀歸謂寧喜曰：「吾見故君，其言糞土耳！無改於舊。」喜曰：「曾見子鮮否？」穀曰：「子鮮之言合道，然非君所能行也。」喜曰：「吾恃子鮮矣。吾有先臣之遺命，雖知其無改，安能已乎？」穀曰：「必欲舉事，請俟其間。」<br>　　時孫林父年老，同其庶長子孫蒯居戚，留二子孫嘉孫襄在朝。周靈王二十五年，春二月，孫嘉奉殤公之命，出使聘齊，惟孫襄居守。適獻公又遣公孫丁來討信，右宰穀謂寧喜曰：「子欲行事，此其時矣。父兄不在，襄可取也，得襄，則子叔無能為矣。」喜曰：「子言正合吾意。」遂陰集家甲，使右宰穀同公孫丁帥之以伐孫襄。孫氏府第壯麗，亞於公宮，牆垣堅厚，家甲千人，有家將雍鉏褚帶二人，輪班值日巡警。是日褚帶當班，右宰穀兵到，褚帶閉門登樓問故。穀曰：「欲見舍人，有事商議。」褚帶曰：「議事何須用兵？」欲引弓射之。穀急退，帥卒攻門。孫襄親至門上，督視把守。褚帶使善射者，更番迭進，將弓持滿，臨樓牖而立，近者輒射之，死者數人。雍鉏聞府第有事，亦起軍丁來接應。兩下混戰，互有殺傷。右宰穀度不能取勝，引兵而回。孫襄命開門親自馳良馬追趕，遇右宰穀，以長鐃挽其車。右宰穀大呼：「公孫為我速射！」公孫丁認得是孫襄，彎弓搭箭，一發正中其胸，卻得雍褚二將齊上，救回去了。胡曾先生詠史詩云：<br>　　　　孫氏無成寧氏昌，天教一矢中孫襄。安排兔窟千年富，誰料寒灰發火光！<br>右宰穀轉去，回復寧喜，說孫家如此難攻：「若非公孫神箭，射中孫襄，追兵還不肯退。」寧喜曰：「一次攻他不下，第二次越難攻了。既然箭中其主，軍心必亂，今夜吾自往攻之。如再無功，即當出奔，以避其禍。我與孫氏，已無兩立之勢矣。」一面整頓車仗，先將妻子送出郊外，恐一時兵敗，脫身不及。一面遣人打聽孫家動靜。約莫黃昏時候，打探者回報：「孫氏府第內有號哭之聲，門上人出入，狀甚倉皇。」寧喜曰：「此必孫襄傷重而亡也。」言未畢，北宮遺忽至，言：「孫襄已死，其家無主，可速攻之。」時漏下已三更，寧喜自行披掛，同北宮遺、右宰穀、公孫丁等，悉起家眾，重至孫氏之門。雍鉏褚帶方臨屍哭泣，聞報寧家兵又到，急忙披掛，已被攻入大門，鉏等急閉中門，奈孫氏家甲，先自逃散，無人協守，亦被攻破。雍鉏踰後牆而遁，奔往戚邑去了；褚帶為亂軍所殺。其時天已大明，寧喜滅孫襄之家，斷襄之首，攜至公宮，來見殤公，言：「孫氏專政日久，有叛逆之情，某已勒兵往討，得孫襄之首矣。」殤公曰：「孫氏果謀叛，奈何不令寡人聞之？既無寡人在目，又來見寡人何事？」寧喜起立，撫劍言曰：「君乃孫氏所立，非先君之命，群臣百姓，復思故君，請君避位，以成堯舜之德。」殤公怒曰：「汝擅殺世臣，廢置任意，真乃叛逆之臣也！寡人南面為君，已十三載，寧死不能受辱！」即操戈以逐寧喜。喜趨出宮門。殤公舉目一看，只見刀槍濟濟，戈甲森森，寧家之兵，布滿宮外，慌忙退步。寧喜一聲指麾，甲士齊上，將殤公拘住。世子角聞變，仗劍來救，被公孫丁趕上，一戟刺死。寧喜傳令，囚殤公於太廟，逼使飲鴆而亡。此周靈王二十五年，春二月，辛卯日事也。寧喜使人迎其妻子，復歸府第。乃集群臣於朝堂，議迎立故君。各官皆到，惟有太叔儀乃是衛成公之子，衛文公之孫，年六十餘，獨稱病不至。人問其故，儀曰：「新舊皆君也。國家不幸有此事，老臣何忍與聞乎？」<br>　　寧喜遷殤公之宮眷於外，掃除宮室，即備法駕，遣右宰穀北宮遺同公孫丁往夷儀迎接獻公。獻公星夜驅馳，三日而至。大夫公孫免餘，直至境外相見。獻公感其遠迎之意，執其手曰：「不圖今日復為君臣。」自此免餘有寵。諸大夫皆迎於境內，獻公自車揖之。既謁廟臨朝，百官拜賀，太叔儀尚稱病不朝。獻公使人責之曰：「太叔不欲寡人返國乎？何為拒寡人？」儀頓首對曰：「昔君之出，臣不能從，臣罪一也；君之在外，臣不能懷貳心，以通內外之言，罪二也；及君求入，臣又不能與聞大事，罪三也。君以三罪責臣，臣敢逃死！」即命駕車，欲謀出奔。獻公親往留之。儀見獻公，垂淚不止，請為殤公成喪，獻公許之，然後出就班列。<br>　　獻公使寧喜獨相衛國，凡事一聽專決，加食邑三千室。北宮遺、右宰穀、石惡、公孫免餘等，俱增秩祿。公孫丁殖綽有從亡之勞，公孫無地公孫臣，其父有死難之節，俱進爵大夫。其他太叔儀、齊惡、孔羈、褚師申等，俱如舊。召蘧瑗於魯，復其位。<br>卻說孫嘉聘齊而回，中道聞變，逕歸戚邑。林父知獻公必不干休，乃以戚邑附晉，訴說寧喜弒君之惡，求晉侯做主。恐衛侯不日遣兵伐戚，乞賜發兵，協力守禦。晉平公以三百人助之。孫林父使晉兵專戍茅氏之地。孫蒯諫曰：「戍兵單薄，恐不能拒衛人，奈何？」林父笑曰：「三百人不足為吾輕重，故委之東鄙。若衛人襲殺晉戍，必然激晉之怒，不愁晉人不助我也。」孫蒯曰：「大人高見，兒萬不及。」寧喜聞林父請兵，晉僅發三百人，喜曰：「晉若真助林父，豈但以三百人塞責哉？」乃使殖綽將選卒千人，往襲茅氏。不知勝負如何，且看下回分解。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=64.htm>上一篇</a> &nbsp;&nbsp;&nbsp;&nbsp; <a href=66.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>