<html>
<head>
<title>開放文學--東周列國志--第一○六回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=105.htm>上一篇</a> &nbsp;&nbsp;&nbsp;&nbsp; <a href=107.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第一○六回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>王敖反間殺李牧　田光刎頸薦荊軻</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　話說趙王遷五年，代中地震，牆屋傾倒大半，平地裂開百三十步，邯鄲大旱。民間有童謠曰：<br>　　　　秦人笑，趙人號，以為不信，視地生毛。<br>明年，地果生白毛，長尺餘，郭開蒙蔽，不使趙王聞之。時秦王再遣大將王翦楊端和分道伐趙。王翦從太原一路進兵，楊端和從常山一路進兵。復遣內史騰引軍十萬，屯於上黨，以為聲援。時燕太子丹為質於秦，見秦兵大舉伐趙，知禍必及於燕，陰使人致書於燕王，使為戰守之備。又教燕王詐稱有疾，使人請太子歸國。燕王依其計，遣使至秦。秦王政曰：「燕王不死，太子未可歸也。欲歸太子，除是烏頭白，馬生角，方可！」太子丹仰天大呼，怨氣一道，直沖霄漢，烏頭皆白。秦王猶不肯遣。太子丹乃易服毀面，為人傭僕，賺出函谷關，星夜往燕國去訖。今真定府定州南，有臺名聞雞臺，即太子丹逃秦時，聞雞早發處也。秦王方圖韓趙，未暇討燕丹逃歸之罪。<br>　　再說趙武安君李牧，大軍屯於灰泉山，連營數里，秦兩路車馬，皆不敢進。秦王聞此信，復遣王敖至王翦軍中，王敖謂翦曰：「李牧北邊名將，未易取勝。將軍姑與通和，但勿定約，使命往來之間，某自有計。」王翦果使人往趙營講和。李牧亦使人報之。王敖至趙，再打郭開關節，言：「李牧與秦私自講和，約破趙之日，分王代郡。若以此言進於趙王，使以他將易去李牧，某言於秦王，君之功勞不小。」郭開已有外心，遂依王敖說話，密奏趙王。趙王陰使左右往察其情，果見李牧與王翦信使往來，遂信以為實然，謀於郭開。郭開奏曰：「趙蔥顏聚，見在軍中，大王誠遣使持兵符，即軍中拜趙蔥為大將，替回李牧，只說『用為相國』，牧必不疑。」趙王從其言，遣司馬尚持節至灰泉山軍中，宣趙王之命。李牧曰：「兩軍對壘，國家安危，懸於一將，雖有君命，吾不敢從！」司馬尚私告李牧曰：「郭開譖將軍欲反，趙王入其言，是以相召，言拜相者，欺將軍之言也。」李牧忿然曰：「開始譖廉頗，今復譖吾，吾當提兵入朝，先除君側之惡，然後禦秦可也。」司馬尚曰：「將軍稱兵犯闕，知者以為忠，不知者反以為叛，適令讒人藉為口實。以將軍之才，隨處可立功名，何必趙也。」李牧嘆曰：「吾嘗恨樂毅廉頗為趙將不終，不意今日乃及自己！」又曰：「趙蔥不堪代將，吾不可以將印授之。」乃懸印於幕中，中夜微服遁去，欲往魏國。趙蔥感郭開舉薦之恩，又怒李牧不肯授印，乃遣力士急捕李牧，得於旅人之家，乘其醉，縛而斬之，以其首來獻。可憐李牧一時名將，為郭開所害，豈不冤哉！史臣有詩云：<br>　　　　卻秦守代著威名，大廈全憑一木撐；何事郭開貪外市，致令一旦壞長城！<br>司馬尚不敢復命，竊妻孥奔海上去訖。趙蔥遂代李牧掛印為大將，顏聚為副。代兵素服李牧，見其無辜被害，不勝憤怒，一夜間踰山越谷，逃散俱盡，趙蔥不能禁也。<br>　　卻說秦兵聞李牧死，軍中皆酌酒相賀。王翦楊端和兩路軍馬，刻期並進。趙蔥與顏聚計議，欲分兵往救太原常山二處。顏聚曰：「新易大將，軍心不安，若合兵猶足以守，一分則勢弱矣。」言未畢，哨馬報：「王翦攻狼孟甚急，破在旦夕！」趙蔥曰：「狼孟一破，彼將長驅井陘，合攻常山，而邯鄲危矣！不得不往救之。」遂不聽顏聚之諫，傳令拔寨俱起。王翦覘探明白，預伏兵大谷。遣人於高阜瞭望，只等趙蔥兵過一半，放起號砲，伏兵一齊殺出，將趙兵截做兩段，首尾不能相顧。王翦引大軍傾江倒峽般殺來，趙蔥迎敵，兵敗，為王翦所殺。顏聚收拾敗軍，奔回邯鄲。秦兵遂拔狼孟，由井陘進兵，攻取下邑。楊端和亦收取常山餘地，進圍邯鄲。秦王政聞兩路兵俱已得勝，因命內史騰移兵往韓受地。韓王安大懼，盡獻其城，入為秦臣。秦以韓地為穎川郡。（此韓王安之九年，秦王政之十七年也。）韓自武子萬受邑於晉，三世至獻子厥，始執晉政。厥三傳至康子虎，始滅智氏。虎再傳至景侯虔，始為諸侯。虔六傳至宣惠王，始稱王。四傳至王安，而國入於秦。自韓虎六年，至宣惠王九年，凡為侯共八十年；自宣惠王十年，至王安九年國滅，凡為王九十四年。自此，六國只存其五矣。史臣有贊云：<br>　　　　萬封韓原，賢裔惟厥；計全趙孤，陰功不泄。始偶六卿，終分三穴；從約不守，稽首秦闕。韓非雖使，無救亡滅！<br>　　再說秦兵圍邯鄲，顏聚悉兵拒守，趙王遷恐懼，欲遣使鄰邦求救。郭開進曰：「韓王已入臣，燕魏方自保不暇，安能相救？以臣愚見，秦兵勢大，不如全城歸順，不失封侯之位。」王遷欲聽之。公子嘉伏地痛哭曰：「先王以社稷宗廟傳於王，何可棄也？臣願與顏聚竭力效死！萬一城破，代郡數百里，尚可為國，奈何束手為人俘囚乎？」郭開曰：「城破則王為虜，豈能及代哉？」公子嘉拔劍在手，指郭開曰：「覆國讒臣，尚敢多言！吾必斬之！」趙王勸解方散。王遷回宮，無計可施，惟飲酒取樂而已。郭開欲約會秦兵獻城，奈公子嘉率其宗族賓客，幫助顏聚加意防守，水洩不漏，不能通信。其時歲值連荒，城外民人逃盡，秦兵野無所掠，惟城中廣有積粟，食用不乏，急切不下；乃與楊端和計議，暫退兵五十里外，以就糧運。城中見秦兵退去，防範稍弛，日啟門一次，通出入。郭開乘此隙，遣心腹出城，將密書一封，送入秦寨。書中大意云：「某久有獻城之意，奈不得其便。然趙王已十分畏懼，倘得秦王大駕親臨，其當力勸趙王行銜璧輿櫬之禮。」王翦得書，即遣人馳報秦王。秦王親帥精兵三萬，使大將李信扈駕，取太原路，來至邯鄲，復圍其城，晝夜攻打。城上望見大旆有「秦王」字，飛報趙王。趙王愈恐。郭開曰：「秦王親提兵至此，其意不破邯鄲不已，公子嘉顏聚輩不足恃也。願大王自斷於心！」趙王曰：「寡人欲降秦，恐見殺如何？」郭開曰：「秦不害韓王，豈害大王哉？若以和氏之璧，并邯鄲地圖出獻，秦王必喜。」趙王曰：「卿度可行，便寫降書。」郭開寫就降書，又奏曰：「降書雖寫，公子嘉必然阻擋。聞秦王大營在西門，大王假以巡城為名，乘駕到彼，竟自開門送款，何愁不納？」趙王一向昏迷，惟郭開之言是聽，到此危急之際，益無主持，遂依其言。顏聚方在北門點視，聞報趙王已出西門，送款於秦，大驚。公子嘉亦飛騎而至，言：「城上奉趙王之命，已&#21948;降旗，秦兵即刻入城矣。」顏聚曰：「吾當以死據住北門，公子收歛公族，火速到此，同奔代地，再圖恢復。」公子嘉從其計，即率其宗族數百人，同顏聚奔出北門，星夜往代。顏聚勸公子嘉自立為代王，以令其眾；表李牧之功，復其官爵，親自設祭，以收代人之心；遣使東與燕合，屯軍於上谷，以備秦寇。代國賴以粗定。不在話下。<br>　　再說秦王政准趙王遷之降，長驅入邯鄲城，居趙王之宮。趙王以臣禮拜見，秦王坐而受之，故臣多有流涕者。明日，秦王弄和氏之璧，笑謂群臣曰：「此先王以十五城易之而不得者也！」於是秦王出令，以趙地為鉅鹿郡，置守；安置趙王於房陵；封郭開為上卿。趙王方悟郭開賣國之罪，嘆曰：「使李牧在此，秦人豈得食吾邯鄲之粟耶？」那房陵四面有石室，如房屋一般。趙王居石室之中，聞水聲淙淙，問左右。對曰：「楚有四水，江、漢、沮、漳，此名沮水，出房山達於漢江。」趙王悽然嘆曰：「水乃無情之物，尚能自達於漢江，寡人羈囚在此，望故鄉千里，豈能至哉！」乃作山水之謳云：<br>　　　　房山為宮兮，沮水為漿；不聞調琴奏瑟兮，惟聞流水之湯湯！水之無情兮，猶能自致於漢江；嗟余萬乘之主兮，徒夢懷乎故鄉！夫誰使余及此兮？迺讒言之孔張！良臣淹沒兮，社稷淪亡；余聽不聰兮！敢怨秦王？<br>終夜無聊，每一發謳，哀動左右，遂發病不起。代王嘉聞王遷死，諡為幽謬王。有詩為證：<br>　　　　吳主喪邦繇佞嚭，趙王遷死為貪開；若教貪佞能疏遠，萬歲金湯永不隤。<br>　　秦王班師回咸陽，暫且休兵養士。郭開積金甚多，不能攜帶，乃俱窖於邯鄲之宅第。事既定，自言於秦王，請休假回趙，搬取家財。秦王笑而許之。既至邯鄲，發窖取金，載以數車，中途為盜所殺，取金而去。或云：「李牧之客所為也。」嗚呼！得金賣國，徒殺其身，愚哉！<br>　　再說燕太子丹逃回燕國，恨秦王甚，乃散家財，大聚賓客，謀為報秦之舉。訪得勇士夏扶宋意，皆厚待之。有秦舞陽，年十三，白晝殺仇人於都市，市人畏不敢近，太子赦其罪，收致門下。秦將樊於期得罪奔燕，匿深山中，至是聞太子好客，亦出身自歸。丹待為上賓，於易水之東，築一城以居之，名曰樊館。太傅鞠武諫曰：「秦虎狼之國，方蠶食諸侯，即使無隙，猶將生事，況收其仇人以為射的，如批龍之逆鱗，其傷必矣。願太子速遣樊將軍入匈奴以滅口，請西約三晉，南連齊楚，北結匈奴，然後乃可徐圖也。」太子丹曰：「太傅之計，曠日彌久。丹心如焚炙，不能須臾安息。況樊將軍窮困來歸，是丹哀憐之交也。丹豈以強秦之故，而遠棄樊將軍於荒漠？丹有死，不能矣。願太傅更為丹慮之！」鞠武曰：「夫以弱燕而抗強秦，如以毛投爐，無不焚也，以卵投石，無不碎也。臣智淺識寡，不能為太子畫策。所識有田光先生，其人智深而勇沉，且多識異人。太子必欲圖秦，非田光先生不可。」太子丹曰：「丹未得交於田先生，願因太傅而致之。」鞠武曰：「敬諾。」鞠武即駕車往田光家中，告曰：「太子丹敬慕先生，願就而決事，願先生勿卻！」田光曰：「太子，貴人也，豈敢屈車駕哉？即不以光為鄙陋，欲共計事，光當往見，不敢自逸。」鞠武曰：「先生不惜枉駕，此太子之幸也。」遂與田光同車，造太子宮中。太子丹聞田光至，親出宮迎接，執轡下車，卻行為導，再拜致敬，跪拂其席。田光年老，僂行登上坐，旁觀者皆竊笑。太子丹屏左右，避席而請曰：「今日之勢，燕秦不兩立，聞先生智勇足備，能奮奇策，救燕須臾之亡乎？」田光對曰：「臣聞：『騏驥盛壯之時，一日而馳千里，及其衰老，駑馬先之。』今鞠太傅但知臣盛壯之時，不知臣已衰老矣。」太子丹曰：「度先生交遊中，亦有智勇如先生少壯之時，可代為先生持籌者乎？」田光搖首曰：「大難，大難！雖然，太子自審門下客，可用者有幾人？光請相之。」太子丹乃悉召夏扶、宋意、秦舞陽至，與田光相見。田光一一相過，問其姓名，謂太子曰：「臣竊觀太子客，俱無可用者。夏扶血勇之人，怒則面赤；宋意脈勇之人，怒則面青；秦舞陽骨勇之人，怒則面白。夫怒形於面，而使人覺之，何以濟事？臣所知有荊卿者，乃神勇之人，喜怒不形，似為勝之。」太子丹曰：「荊卿何名？何處人氏？」田光曰：「荊卿者，名軻，本慶氏，齊大夫慶封之後也。慶封奔吳，家於朱方，楚討殺慶封，其族奔衛，為衛人。以劍術說衛元君，元君不能用。及秦拔魏東地，并濮陽為東郡，而軻復奔燕，改氏曰荊，人呼為荊卿，性嗜酒，燕人高漸離者，善擊築，軻愛之，日與飲於燕市中。酒酣，漸離擊築，荊卿和而歌之，歌罷，輒涕泣而嘆，以為天下無知己。此其人沉深有謀略，光萬不如也。」太子丹曰：「丹未得交於荊卿，願因先生而致之。」田光曰：「荊卿貧，臣每給其酒資，是宜聽臣之言。」太子丹送田光出門，以自己所乘之車奉之，使內侍為御。光將上車，太子囑曰：「丹所言，國之大事也，願先生勿泄於他人。」田光笑曰：「老臣不敢。」田光上車，訪荊軻於酒市中。軻與高漸離同飲半酣，漸離方調築。田光聞築音，下車直入，呼荊卿。漸離攜築避去。荊軻與田光相見，邀軻至其家中，謂曰：「荊卿嘗嘆天下無知己，光亦以為然。然光老矣，精衰力耗，不足為知己驅馳。荊卿方壯盛，亦有意一試其胸中之奇乎？」荊軻曰：「豈不願之，但不遇其人耳。」田光曰：「太子丹折節重客，燕國莫不聞之。今者不知光之衰老，乃以燕秦之事謀及於光。光與卿相善，知卿之才，薦以自代，願卿即過太子宮。」荊軻曰：「先生有命，軻敢不從！」田光欲激荊軻之志，乃撫劍嘆曰：「光聞之：『長者為行，不使人疑。』今太子以國事告光，而囑光勿泄，是疑光也。光奈何欲成人之事，而受其疑哉！光請以死自明，願足下急往報於太子。」遂拔劍自刎而死。荊軻方悲泣，而太子復遣使來視：「荊先生來否？」荊軻知其誠，即乘田光來車，至太子宮。太子接待荊軻，與田光無二。既相見，問：「田先生何不同來？」荊軻曰：「光聞太子有私囑之語，欲以死明其不言，已伏劍死矣！」太子丹撫膺慟哭曰：「田先生為丹而死，豈不冤哉！」良久收淚，納軻於上座，太子丹避席頓首。軻慌忙答禮。太子丹曰：「田先生不以丹為不肖，使丹得見荊卿，天與之幸，願荊卿勿見鄙棄。」荊軻曰：「太子所以憂秦者，何也？」丹曰：「秦譬猶虎狼，吞噬無厭，非盡收天下之地，臣海內之王，其欲未足。今韓王盡已納地為郡縣矣。王翦大兵復破趙，虜其王。趙亡，次必及燕。此丹之所以臥不安席，臨食而廢箸者也。」荊軻曰：「以太子之計，將舉兵與角勝負乎？抑別有他策耶？」太子丹曰：「燕小弱，數困於兵。今趙公子嘉自稱代王，欲與燕合兵拒秦。丹恐舉國之眾，不當秦之一將，雖附以代王，未見其勢之盛也。魏齊素附於秦，而楚又遠不相及，諸侯畏秦之強，無肯『合從』者。丹竊有愚計，誠得天下之勇士，偽使於秦，誘以重利，秦王貪得，必相近，因乘間劫之，使悉反諸侯侵地，如曹沫之於齊桓公，則大善矣。倘不從，則刺殺之。彼大將握重兵，各不相下，君亡國亂，上下猜疑，然後連合楚魏，共立韓趙之後，并力破秦，此乾坤再造之時也！惟荊卿留意焉。」荊軻沉思良久，對曰：「此國之大事也，臣駑下，恐不足當任使。」太子丹前頓首固請曰：「以荊卿高義，丹願委命於卿，幸毋讓！」荊軻再三謙遜，然後許諾。於是尊荊軻為上卿，於樊館之右，復築一城，名曰荊館，以奉荊軻。太子丹日造門下問安，供以太牢。間進車騎美女，恣其所欲，惟恐其意之不適也。軻一日與太子遊東宮，觀池水，有大龜出池旁，軻偶拾瓦投龜，太子丹捧金丸進之以代瓦。又一日共試騎，太了丹有馬日行千里，軻偶言馬肝味美，須臾，庖人進肝，所殺即千里馬也。丹又言及秦將樊於期得罪秦王，見在燕國。荊軻請見之。太子治酒於華陽之臺，請荊軻與樊於期相會，出所幸美人奉酒，復使美人鼓琴娛客。荊軻見其兩手如玉，贊曰：「美哉手也！」席散，丹使內侍以玉盤送物於軻，軻啟視之，乃斷美人之手。自明於軻，無所吝惜。軻嘆曰：「太子遇軻厚，乃至此乎？當以死報之！」不知荊軻如何報恩，且看下回分解。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=105.htm>上一篇</a> &nbsp;&nbsp;&nbsp;&nbsp; <a href=107.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>