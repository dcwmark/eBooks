<html>
<head>
<title>開放文學--東周列國志--第二十七回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=26.htm>上一篇</a> &nbsp;&nbsp;&nbsp;&nbsp; <a href=28.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第二十七回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>驪姬巧計殺申生　獻公臨終囑荀息</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　話說晉獻公既並虞虢二國，群臣皆賀。惟驪姬心中不樂。他本意欲遣世子申生伐虢，卻被里克代行，又一舉成功，一時間無題目可做。乃復與優施相儀，言：「里克乃申生之黨，功高位重，我無以敵之，奈何？」優施曰：「荀息以一璧馬滅虞虢二國，其智在里克之上，其功亦不在里克之下。若求荀息為奚齊卓子之傅，則可以敵里克有餘矣。」驪姬請於獻公，遂使荀息傅奚齊卓子。驪姬又謂優施曰：「荀息已入我黨矣。里克在朝，必破我謀，何計可以去之？克去而申生乃可圖也。」優施曰：「里克為人，外強而中多顧慮。誠以利害動之，彼必持兩端，然後可收而為我用。克好飲，夫人能為我具特羊之饗，我因侍飲而以言探之。其入，則夫人之福也；即不入，我優人亦聊與為戲，何罪焉？」驪姬曰：「善。」乃代為優施治飲具。<br>　　優施預請於里克曰：「大夫驅馳虞虢間，勞苦甚。施有一杯之獻，願取閒邀大夫片刻之歡，何如？」里克許之。乃攜酒至克家。克與內子孟，皆西坐為客。施再拜進觴，因侍飲於側，調笑甚洽。酒至半酣，施起舞為壽，因謂孟曰：「主啗我。我有新歌，為主歌之。」孟酌兕觥以賜施，啗以羊脾。問曰：「新歌何名？」施對曰：「名《暇豫》，大夫得此事君，可保富貴也。」乃頓嗓而歌。歌曰：<br>　　　　暇豫之吾吾兮，不如烏烏。眾皆集於菀兮，爾獨於枯。菀何榮且茂兮？枯招斧柯！斧柯行及兮，奈爾枯何！<br>歌訖，里克笑曰：「何謂菀？何謂枯？」施曰：「譬之於人，其母為夫人，其子將為君。本深枝茂，眾鳥依托，所謂菀也。若其母已死，其子又得謗，禍害將及。本搖葉落，鳥無所棲，斯為枯矣。」言罷，遂出門。里克心中怏怏，即命撤饌。起身逕入書房，獨步庭中，迴旋良久。是夕，不用晚餐，挑燈就寢，展轉&#29248;褥，不能成寐。左思右想：「優施內外俱寵，出入宮禁，今日之歌，必非無謂而發。彼欲言未竟，俟天明當再叩之。」捱至半夜，心中急不能忍，遂吩咐左右：「密喚優施到此問話。」優施已心知其故，連忙衣冠整齊，跟著來人直達寢所。里克召優施坐於&#29248;間，以手撫其膝，問曰：「適來『菀枯』之說，我已略喻，豈非謂曲沃乎？，汝必有所聞，可與我詳言，不可隱也。」施對曰：「久欲告知，因大夫乃曲沃之傅，且未敢直言，恐見怪耳。」里克曰：「使我預圖免禍之地，是汝愛我也，何怪之有？」施乃俯首就枕畔低語曰：「君已許夫人，殺太子而立奚齊，有成謀矣。」里克曰：「猶可止乎？」施對曰：「君夫人之得君，子所知也。中大夫之得君，亦子所知也。夫人主乎內，中大夫主乎外，雖欲止，得乎？」里克曰：「從君而殺太子，我不忍也。輔太子以抗君，我不及也。中立而兩無所為，可以自脫否？」施對曰：「可。」施退，里克坐以待旦，取往日所書之簡視之，屈指恰是十年。嘆曰：「卜筮之理，何其神也！」遂造大夫丕鄭父之家，屏去左右告之曰：「史蘇卜偃之言，驗於今矣！」丕鄭父曰：「有聞乎？」里克曰：「夜來優施告我曰：『君將殺太子而立奚齊也。』」丕鄭父曰：「子何以復之？」里克曰：「我告以中立。」丕鄭父曰：「子之言，如見火而益之薪也。為子計，宜陽為不信，彼見子不信，必中忌而緩其謀。子乃多樹太子之黨，以固其位，然後乘間而進言，以奪君之志，成敗猶未有定。今子曰『中立』，則太子孤矣，禍可立而待也！」里克頓足曰：「惜哉！不早與吾子商之！」里克別去登車，詐墜於車下。次日遂稱傷足，不能赴朝。史臣有詩云：<br>　　　　特羊具享優人舞，斷送儲君一曲歌。堪笑大臣無遠識，卻將中立佐操戈。<br>　　優施回復驪姬，驪姬大悅。乃夜謂獻公曰：「太子久居曲沃，君何不召之，但言妾之思見太子。妾因以為德於太子，冀免旦夕何如？」獻公果如其言，以召申生。申生應呼而至，先見獻公，再拜問安，禮畢，入宮參見驪姬。驪姬設饗待之，言語甚歡。次日，申生入宮謝宴，驪姬又留飯。是夜，驪姬復向獻公垂淚言曰：「妾欲回太子之心，故召而禮之。不意太子無禮更甚。」獻公曰：「何如？」驪姬曰：「妾留太子午餐，索飲，半酣，戲謂妾曰：『我父老矣，若母何？』妾怒而不應。太子又曰：『昔我祖老，而以我母姜氏，遺於我父。今我父老，必有所遺，非子而誰？』欲前執妾手，妾拒之乃免。君若不信，妾試與太子同遊於囿，君從臺上觀之，必有睹焉。」獻公曰：「諾。」及明，驪姬召申生同遊於囿。驪姬預以蜜塗其發，蜂蝶紛紛，皆集其<img src=SHMYS.BMP align=absmiddle border=0>。姬曰：「太子盍為我驅蜂蝶乎？」申生從後以袖麾之。獻公望見，以為真有調戲之事矣。心中大怒，即欲執申生行誅。驪姬跪而告曰：「妾召之而殺之，是妾殺太子也。且宮中暖昧之事，外人未知，姑忍之。」獻公乃使申生還曲沃，而使人陰求其罪。<br>　　過數日，獻公出田於翟桓。驪姬與優施商議，使人謂太子曰：「君夢齊姜訴曰：『苦饑無食。』必速祭之。」齊姜別有祠在曲沃。申生乃設祭，祭齊姜。使人送胙於獻公。獻公未歸，乃留胙於宮中。六日後，獻公回宮。驪姬以鴆入酒，以毒藥傅肉，而獻之曰：「妾夢齊姜苦饑不可忍，因君之出也，以告太子而使祭焉。今致胙於此，待君久矣。」獻公取觶，欲嘗酒。驪姬跪而止之曰：「酒食自外來者，不可不試。」獻公曰：「然。」乃以酒瀝地，地即墳起。又呼犬，取一臠肉擲之，犬啖肉立死。驪姬佯為不信，再呼小內侍，使嘗酒肉。小內侍不肯，強之。纔下口，七竅流血亦死。驪姬佯大驚，疾趨下堂而呼曰：「天乎！天乎！國固太子之國也。君老矣，豈旦暮之不能待，而必欲弒之？」言罷，雙淚俱下。復跪於獻公之前，帶噎而言曰：「太子所以設此謀者，徒以妾母子故也。願君以此酒肉賜妾，妾寧代君而死，以快太子之志！」即取酒欲飲。獻公奪而覆之，氣咽不能出語。驪姬哭倒在地，恨曰：「太子真忍心哉！其父而且欲弒之，況他人乎？始君欲廢之，妾固不肯。後囿中戲我，君又欲殺之，我猶力勸。今幾害我君，妾誤君甚矣！」獻公半晌方言，以手扶驪姬曰：「爾起。孤便當暴之群臣，誅此賊子！」當時出朝，召諸大夫議事。惟狐突久杜門，里克稱足疾，丕鄭父托以他出不至，其餘畢集朝堂。<br>　　獻公以申生逆謀，告訴群臣。群臣知獻公畜謀已久，皆面面相覷，不敢置對。東關五進曰：「太子無道，臣請為君討之。」獻公乃使東關五為將，梁五副之，率車二百乘，以討曲沃。囑之曰：「太子數將兵，善用眾。爾其慎之！」狐突雖然杜門，時刻使人打聽朝事。聞「二五」戒車，心知必往曲沃。急使人密報太子申生。申生以告太傅杜原款。原款曰：「胙已留宮六日，其為宮中置毒明矣。子必以狀自理，群臣豈無相明者？毋束手就死為也！」申生曰：「君非姬氏，居不安，食不飽。我自理而不明，是增罪也。幸而明，君護姬，未必加罪，又以傷君之心。不如我死！」原款曰：「且適他國，以俟後圖如何？」申生曰：「君不察其無罪，而行討於我，我被弒父之名以出，人將以我為鴟鴞矣！若出而歸罪於君，是惡君也。且彰君父之惡，必見笑於諸侯。內困於父母，外困於諸侯，是重困也。棄君脫罪，是逃死也。我聞之：『仁不惡君，智不重困，勇不逃死。』」乃為書以復狐突曰：「申生有罪，不敢愛死。雖然，君老矣，子少，國家多難，伯氏努力以輔國家，申生雖死，受伯氏之賜實多！」於是北向再拜，自縊而死。死之明日，東關五兵到，知申生已死，乃執杜原款囚之，以報獻公曰：「世子自知罪不可逃，乃先死也。」獻公使原款證成太子之罪。原款大呼曰：「天乎冤哉！原款所以不死而就俘者，正欲明太子之心也！胙留宮六日，豈有毒而久不變者乎？」驪姬從屏後急呼曰：「原款輔導無狀，何不速殺之？」獻公使力士以銅鎚擊破其腦而死。群臣皆暗暗流涕。<br>　　梁五、東關五謂優施曰：「重耳夷吾，與太子一體也。太子雖死，二公子尚在，我竊憂之。」優施言於驪姬，使引二公子。驪姬夜半復泣訴獻公曰：「妾聞重耳夷吾，實同申生之謀。申生之死，二公子歸罪於妾，終日治兵，欲襲晉而殺妾，以圖大事，君不可不察！」獻公意猶未信。蚤朝，近臣報：「蒲屈二公子來覲，已至關；聞太子之變，即時俱回轅去矣。」獻公曰：「不辭而去，必同謀也。」乃遣寺人勃鞮率師往蒲，擒拿公子重耳。賈華率師往屈，擒拿公子夷吾。狐突喚其次子狐偃至前，謂曰：「重耳駢脅重瞳，狀貌偉異，又素賢明，他日必能成事。且太子既死，次當及之。汝可速往蒲，助之出奔，與汝兄毛，同心輔佐，以圖後舉。」狐偃遵命，星夜奔蒲城來投重耳。重耳大驚，與狐毛狐偃方商議出奔之事，勃鞮車馬已到。蒲人欲閉門拒守，重耳曰：「君命不可抗也！」勃鞮攻入蒲城，圍重耳之宅。重耳與毛偃趨後園，勃鞮挺劍逐之。毛偃先踰牆出，推牆以招重耳。勃鞮執重耳衣袂，劍起袂絕，重耳得脫去。勃鞮收袂回報。三人遂出奔翟國。<br>　　翟君先夢蒼龍蟠於城上，見晉公子來到，欣然納之。須臾，城下有小車數乘，相繼而至，叫開城甚急。重耳疑是追兵，便教城上放箭。城下大叫曰：「我等非追兵，乃晉臣願追隨公子者。」重耳登城觀看，認得為首一人，姓趙，名衰，字子餘，乃大夫趙威之弟，仕晉朝為大夫。重耳曰：「子餘到此，孤無慮矣。」即命開門放入。餘人乃胥臣、魏犨、狐射姑、顛頡、介子推、先軫，皆知名之士。其他願執鞭負橐，奔走效勞，又有壺叔等數十人。重耳大驚曰：「公等在朝，何以至此？」趙衰等齊聲曰：「主上失德，寵妖姬，殺世子，晉國旦晚必有大亂。素知公子寬仁下士，所以願從出亡。」翟君教開門放入，眾人進見。重耳泣曰：「諸君子能協心相輔，如肉傅骨，生死不敢忘德。」魏犨攘臂前曰：「公子居蒲數年，蒲人咸樂為公子死。若借助於狄，以用蒲人之眾，殺入絳城，朝中積憤已深，必有起為內應者。因以除君側之惡，安社稷而撫民人，豈不勝於流離道途為逋客哉？」重耳曰：「子言雖壯，然震驚君父，非亡人所敢出也。」魏犨乃一勇之夫。見重耳不從，遂咬牙切齒，以足頓地曰：「公子畏驪姬輩如猛虎蛇蝎，何日能成大事乎？」狐偃謂犨曰：「公子非畏驪姬，畏名義耳。」犨乃不言。昔人有古風一篇，單道重耳從亡諸臣之盛：<br>　　　　蒲城公子遭讒變，輪蹄西指奔如電。擔囊仗劍何紛紛？英雄盡是山西彥。山西諸彥爭相從，吞雲吐雨星羅胸。文臣高等擎天柱，武將雄誇駕海虹。君不見，趙成子，冬日之溫徹人髓。又不見，司空季，六韜三略饒經濟。二狐肺腑兼尊親，出奇制變圓如輪。魏犨矯矯人中虎，賈佗強力輕千鈞。顛頡昂藏獨行意，直哉先軫胸無滯。子推介節誰與儔？百鍊堅金任磨礪。頡頏上下如掌股，周流遍歷秦齊楚。行居寢食無相離，患難之中定臣主。古來真主百靈扶，風虎雲龍自不孤。梧桐種就鸞鳳集，何問朝中菀共枯？<br>重耳自幼謙恭下士，自十七歲時，已父事狐偃，師事趙衰，長事狐射姑，凡朝野知名之士，無不納交。故雖出亡，患難之際，豪傑願從者甚眾。<br>　　惟大夫郤芮，與呂飴甥腹心之契，虢射是夷吾之母舅，三人獨奔屈以就夷吾。相見之間，告以：「賈華之兵，旦暮且至。」夷吾即令歛兵為城守計。賈華原無必獲夷吾之意，及兵到，故緩其圍，使人陰告夷吾曰：「公子宜速去。不然，晉兵繼至，不可當也。」夷吾謂郤芮曰：「重耳在翟，今奔翟何如？」郤芮曰：「君固言二公子同謀，以是為討。今異出而同走，驪姬有辭矣。晉兵且至翟，不如之梁。梁與秦近，秦方強盛，且婚姻之國，君百歲後，可借其力以圖歸也。」夷吾乃奔梁國。賈華佯追之不及，以逃奔復命。獻公大怒曰：「二子不獲其一，何以用兵？」叱左右欲縛賈華斬之。丕鄭父奏曰：「君前使人築二城，使得聚兵為備，非賈華之罪也。」梁五亦奏曰：「夷吾庸才無足慮。重耳有賢名，多士從之，朝堂為之一空。且翟吾世仇，不代翟除重耳，後必為患。」獻公乃赦賈華，使召勃鞮。鞮聞賈華幾不免，乃自請率兵伐翟，獻公許之。勃鞮兵至翟城，翟君亦盛陳兵於採桑，相守二月餘。丕鄭父進曰：「父子無絕恩之理。二公子罪惡未彰，既已出奔，而必追殺之，得無已甚乎？且翟未可必勝，徒老我師，為鄰國笑。」獻公意稍轉，即召勃鞮還師。<br>　　獻公疑群公子多重耳夷吾之黨，異日必為奚齊之梗，乃下令盡逐群公子。晉之公族，無敢留者。於是立奚齊為世子。百官自「二五」及荀息之外，無不人人扼腕，多有稱疾告老者。時周襄王之元年，晉獻公之二十六年也。<br>　　是秋九月，獻公奔赴葵邱之會不果，於中途得疾，至國還宮。驪姬坐於足，泣曰：「君遭骨肉之釁，盡逐公族，而立妾之子。一旦設有不諱，我婦人也，奚齊年又幼，倘群公子挾外援以求入，妾母子所靠何人？」獻公曰：「夫人勿憂！太傅荀息，忠臣也，忠不二心，孤當以幼君託之。」於是召荀息至於榻前，問曰：「寡人聞『士之立身，忠信為本。』何以謂之忠信？」荀息對曰：「盡心事主曰忠，死不食言曰信。」獻公曰：「寡人欲以弱孤累大夫，大夫其許我乎？」荀息稽首對曰：「敢不竭死力！」獻公不覺墮淚，驪姬哭聲聞幕外。數日，獻公薨。驪姬抱奚齊以授荀息，時年纔十一歲。荀息遵遺命，奉奚齊主喪，百官俱就位哭泣。驪姬亦以遺命，拜荀息為上卿，梁五東關五加左右司馬，歛兵巡行國中，以備非常。國中大小事體，俱關白荀息而後行。以明年為新君元年，告訃諸侯。畢竟奚齊能得幾日為君，且看下回分解。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=26.htm>上一篇</a> &nbsp;&nbsp;&nbsp;&nbsp; <a href=28.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>