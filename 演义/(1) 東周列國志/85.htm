<html>
<head>
<title>開放文學--東周列國志--第八十五回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=84.htm>上一篇</a> &nbsp;&nbsp;&nbsp;&nbsp; <a href=86.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第八十五回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>樂羊子怒餟中山羹　西門豹喬送河伯婦</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　話說趙無&#17935;被豫讓三擊其衣，連打三個寒噤，豫讓死後，無&#17935;視衣砍處，皆有血跡，自此患病，逾年不痊。無&#17935;生有五子，因其兄伯魯為己而廢，欲以伯魯之子周為嗣，而周先死，乃立周之子浣為世子。無&#17935;臨終，謂世子趙浣曰：「三卿滅智氏，地土寬饒，百姓悅服。宜乘此時，約韓魏三分晉國，各立廟社，傳之子孫。若遲疑數載，晉或出英主，攬權勤政，收拾民心，則趙氏之祀不保矣。」言訖而瞑。趙浣治喪已畢，即以遺言告於韓虎。時周考王之四年，晉哀公薨，子柳立，是為幽公。韓虎與魏趙合謀，只以絳州曲沃二邑，為幽公俸食，餘地皆三分入於三家，號曰三晉。幽公微弱，反往三家朝見，君臣之分倒置矣。<br>　　再說齊相國田盤，聞三晉盡分公家之地，亦使其兄弟宗人，盡為齊都邑大夫，遣使致賀於三晉，與之通好。自是列國交際，田、趙、韓、魏四家，自出名往來，齊晉之君，拱手如木偶而已。時周考王封其弟揭於河南王城，以續周公之官職。揭少子班，別封於鞏。因鞏在王城之東，號曰東周公，而稱河南曰西周公，此東西二周之始。考王薨，子午立，是為威烈王。威烈王之世，趙浣卒，子趙籍代立。而韓虔嗣韓，魏斯嗣魏，田和嗣田，四家相結益深，約定彼此互相推援，共成大事。威烈王二十三年，有雷電擊周之九鼎，鼎俱搖動。三晉之君，聞此私議曰：「九鼎乃三代傳國之重器，今忽震動，周運其將終矣。吾等立國已久，未正名號，乘此王室衰微之際，各遣使請命於周王，求為諸侯，彼畏吾之強，不敢不許。如此，則名正言順，有富貴之實，而無篡奪之名，豈不美哉？」於是各遣心腹之使，魏遣田文，趙遣公仲連，韓遣俠累，各齎金帛及土產之物，貢獻於威烈王，乞其冊命。威烈王問於使者曰：「晉地皆入於三家乎？」魏使田文對曰：「晉失其政，外離內叛，三家自以兵力征討叛臣，而有其地，非攘之於公家也。」威烈王又曰：「三晉既欲為諸侯，何不自立？乃復告於朕乎？」趙使公仲連對曰：「以三晉累世之強，自立誠有餘，所以必欲稟命者，不敢忘天子之尊耳。王若冊封三晉之君，俾世篤忠貞，為周藩屏，於王室何不利焉？」威烈王大悅，即命內史作策命，賜籍為趙侯，虔為韓侯，斯為魏侯，各賜黼冕圭璧全副。田文等回報，於是趙、韓、魏三家，各以王命宣布國中。趙都中牟，韓都平陽，魏都安邑，立宗廟社稷。復遣使遍告列國，列國亦多致賀。惟秦國自棄晉附楚之後，不通中國，中國亦以夷狄待之，故獨不遣賀。未幾，三家廢晉靖公為庶人，遷於純留，而復分其餘地。晉自唐叔傳至靖公，凡二十九世，其祀遂絕。髯翁有詩嘆云：<br>　　　　六卿歸四四歸三，南面稱侯自不慚；利器莫教輕授柄，許多昏主導奸貪。<br>又有詩譏周王不當從三晉之命，導人叛逆。詩云：<br>　　　　王室單微似贅瘤，怎禁三晉不稱侯？若無冊命終成竊，只怪三侯不怪周。<br>　　卻說三晉之中，惟魏文侯斯最賢，能虛心下士。時孔子高弟卜商，字子夏，教授於西河，文侯從之受經。魏成薦田子方之賢，文侯與之為友。成又言：「西河人段干木，有德行，隱居不仕。」文侯即命駕車往見。干木聞車駕至門，乃踰後垣而避之。文侯嘆曰：「高士也！」遂留西河一月，日日造門請見，將近其廬，即憑軾起立，不敢倨坐。干木知其誠，不得已而見之。文侯以安車載歸，與田子方同為王賓。四方賢士，聞風來歸。又有李克、翟璜、田文、任座一班謀士，濟濟在朝，當時人才之盛，無出魏右。秦人屢次欲加兵於魏，畏其多賢，為之寢兵。文侯嘗與虞人期定午時，獵於郊外。其日早朝，值天雨，寒甚，賜群臣酒，君臣各飲，方在浹洽之際，文侯問左右曰：「時及午乎？」答曰：「時午矣。」文侯遽命撤酒，促輿人速速駕車適野。左右曰：「雨，不可獵矣，何必虛此一出乎？」文侯曰：「吾與虞人有約，彼必相候於郊，雖不獵，敢不親往以踐約哉？」國人見文侯冒雨而出，咸以為怪，及聞赴虞人之約，皆相顧語曰：「我君之不失信於人如此。」於是凡有政教，朝令夕行，無敢違者。<br>　　卻說晉之東，有國名中山，姬姓，子爵，乃白狄之別種，亦號鮮虞。自晉昭公之世，叛服不常，屢次征討，趙簡子率師圍之，始請和，奉朝貢。及三晉分國，無所專屬。中山子姬窟，好為長夜之飲，以日為夜，以夜為日，疏遠大臣，狎昵群小，黎民失業，災異屢見。文侯謀欲伐之。魏成進曰：「中山西近趙，而南遠於魏，若攻而得之，未易守也。」文侯曰：「若趙得中山，則北方之勢愈重矣。」翟璜奏曰：「臣舉一人，姓樂名羊，本國穀邱人也。此人文武全才，可充大將之任。」文侯曰：「何以見之？」翟璜對曰：「樂羊嘗行路，得遺金，取之以歸，其妻唾之曰：『志士不飲盜泉之水，廉者不受嗟來之食。此金不知來歷，奈何取之，以污素行乎？』樂羊感妻之言，乃拋金於野，別其妻而出，遊學於魯衛。過一年來歸，其妻方織機，問夫：『所學成否？』樂羊曰：『尚未也。』妻取刀斷其機絲。樂羊驚問其故。妻曰：『學成而後可行，猶帛成而後可服。今子學尚未成，中道而歸，何異於此機之斷乎？』樂羊感悟，復往就學，七年不返。今此人見在本國，高自期許，不屑小仕，何不用之？」文侯即命翟璜以輅車召樂羊，左右阻之曰：「臣聞樂羊長子樂舒，見仕中山，豈可任哉？」翟璜曰：「樂羊，功名之士也。子在中山，曾為其君招樂羊，羊以中山君無道不往。主公若寄以斧鉞之任，何患不能成功乎？」文侯從之。樂羊隨翟璜入朝見文侯，文侯曰：「寡人欲以中山之事相委，奈卿子在彼國何？」樂羊曰：「丈夫建功立業，各為其主，豈以私情廢公事哉？臣若不能破滅中山，甘當軍令！」文侯大喜曰：「子能自信，寡人無不信了。」遂拜為元帥，使西門豹為先鋒，率兵五萬，往伐中山。姬窟遣大將鼓須，屯兵楸山，以拒魏師。樂羊屯兵於文山。相持月餘，未分勝負。樂羊謂西門豹曰：「吾在主公面前，任軍令狀而來，今出兵月餘，未有寸功，豈不自愧！吾視楸山多楸樹，誠得一膽勇之士，潛師而往，縱火焚林，彼兵必亂，亂而乘之，無不勝矣。」西門豹願往。其時八月中秋，中山子姬窟，遣使齎羊酒到楸山，以勞鼓須。鼓須對月暢飲，樂而忘懷。約至三更，西門豹率兵壯銜枚突至，每人各持長炬一根，俱枯枝扎成，內灌有引火藥物，四下將楸木焚燒。鼓須見軍中火起，延及營寨，帶醉率軍士救火，只見咇咇&#13736;&#13736;，遍山皆著，沒救一頭處。軍中大亂。鼓須知前營有魏兵，急往山後奔走。正遇樂羊親自引兵從山後襲來，中山兵大敗，鼓須死戰得脫。奔至白羊關，魏兵緊追在後，鼓須棄關而走。樂羊長驅直入，所向皆破。鼓須引敗兵見姬窟，言樂羊勇智難敵。須臾，樂羊引兵圍了中山，姬窟大怒。大夫公孫焦進曰：「樂羊者，樂舒之父，舒仕於本國。君令舒於城上說退父兵，此為上策。」姬窟依計，謂樂舒曰：「爾父為魏將攻城，如說得退兵，當封汝大邑。」樂舒曰：「臣父前不肯仕中山，而仕於魏，今各為其主，豈臣說之可行哉？」姬窟強之。樂舒不得已，只得登城大呼，請其父相見。樂羊披掛登於轈車，一見樂舒，不等開口，遽責曰：「君子不居危國，不事亂朝。汝貪於富貴，不識去就。吾奉君命弔民伐罪，可勸汝君速降，尚可相見。」樂舒曰：「降不降在君，非男所得專也。但求父暫緩其攻，容我君臣從容計議。」樂羊曰：「吾且休兵一月，以全父子之情。汝君臣可早早定議，勿誤大事。」樂羊果然出令，只教軟困，不去攻城。姬窟恃著樂羊愛子之心，決不急攻，且圖延緩，全無主意。過了一月，樂羊使人討取降信。姬窟又叫樂舒求寬，樂羊又寬一月。如此三次，西門豹進曰：「元帥不欲下中山乎？何以久而不攻也？」樂羊曰：「中山君不恤百姓，吾故伐之。若攻之太急，傷民益甚。吾之三從其請，不獨為父子之情，亦所以收民心也。」<br>　　卻說魏文侯左右見樂羊新進，驟得大用，俱有不平之意。及聞其三次輟攻，遂譖於文侯曰：「樂羊乘屢勝之威，勢如破竹，特因樂舒一語，三月不攻，父子情深，亦可知矣。主公若不召回，恐老師費財，無益於事。」文侯不應，問於翟璜。璜曰：「此必有計，主公勿疑。」自此群臣紛紛上書，有言中山將分國之半與樂羊者，有言樂羊謀與中山，共攻魏國者，文侯俱封置篋內。但時時遣使勞苦，預為治府第於都中，以待其歸。樂羊心甚感激，見中山不降，遂率將士儘力攻擊。中山城堅厚，且積糧甚多，鼓須與公孫焦晝夜巡警，拆城中木石，為捍禦之備，攻至數月，尚不能破。惱得樂羊性起，與西門豹親立於矢石之下，督令四門急攻。鼓須方指揮軍士，腦門中箭而死。城中房屋牆垣，漸已拆盡。公孫焦言於姬窟曰：「事已急矣！今日止有一計，可退魏兵。」窟問：「何計？」公孫焦曰：「樂舒三次求寬，羊俱聽之，足見其愛子之情矣。今攻擊至急，可將樂舒綁縛，置於高竿，若不退師，當殺其子，使樂舒哀呼乞命，樂羊之攻，必然又緩。」姬窟從其言。樂舒在高竿上，大呼「父親救命！」樂羊見之，大罵曰：「不肖子！汝仕於人國，上不能出奇運策，使其主有戰勝之功；下不能見危委命，使君決行成之計；尚敢如含乳小兒，以哀號乞憐乎？」言畢，架弓搭矢，欲射樂舒。舒叫苦下城，見姬窟曰：「吾父志在為國，不念父子之情。主公自謀戰守，臣請死於君前，以明不能退兵之罪。」公孫焦曰：「其父攻城，其子不能無罪，合當賜死。」姬窟曰：「非樂舒之過也。」公孫焦曰：「樂舒死，臣便有退兵之計。」姬窟遂以劍授舒，舒自剄而亡。公孫焦曰：「人情莫親於父子，今將樂舒烹羹以遺樂羊，羊見羹必然不忍，乘其哀泣之際，無心攻戰，主公引一軍殺出，大戰一場，幸而得勝，再作計較。」姬窟不得已而從之。命將樂舒之肉烹羹，并其首送於樂羊曰：「寡君以小將軍不能退師，已殺而烹之，謹獻其羹。小將軍尚有妻孥，元帥若再攻城，即當盡行誅戮。」樂羊認得是其子首，大罵曰：「不肖子！事無道昏君，固宜取死。」即取羹對使者食之，盡一器。謂使者曰：「蒙汝君饋羹，破城日面謝。吾軍中亦有鼎鑊，以待汝君也。」使者還報。姬窟見樂羊全無痛子之心，攻城愈急，恐城破見辱，遂入後宮自縊。公孫焦開門出降，樂羊數其讒諂敗國之罪，斬之。撫慰居民已畢，留兵五千，使西門豹居守。盡收中山府藏寶玉，班師回魏。魏文侯聞樂羊成功，親自出城迎勞曰：「將軍為國喪子，實孤之過也。」樂羊頓首曰：「臣義不敢顧私情，以負主公斧鉞之寄。」樂羊朝見畢，呈上中山地圖，及寶貨之數。群臣稱賀。文侯設宴於內臺之上，親捧觴以賜樂羊。羊受觴飲之，足高氣揚，大有矜功之色。宴畢，文侯命左右挈二篋，封識甚固，送樂羊歸第。左右將二篋交割，樂羊想道：「篋內必是珍珠金玉之類。主公恐群臣相妒，故封識贈我。」命家人&#25825;進中堂，啟篋視之，俱是群臣奏本，本內盡說樂羊反叛之事。樂羊大驚曰：「原來朝中如此造謗！若非吾君相信之深，不為所惑，怎得成功？」次日，入朝謝恩，文侯議加上賞。樂羊再拜辭曰：「中山之滅，全賴主公力持於內。臣在外稍效犬馬，何力之有？」文侯曰：「非寡人不能任卿，非卿亦不能副寡人之任也。然將軍勞矣，盍就封安食乎？」即以靈壽封羊，稱為靈壽君，罷其兵權。翟璜進曰：「君既知樂羊之能，奈何不使將兵備邊，而縱其安閒乎？」文侯笑而不答。璜出朝以問李克，克曰：「樂羊不愛其子，況他人哉？此管仲所以疑易牙也。」翟璜乃悟。文侯思中山地遠，必得親信之人為守，乃保無虞。乃使其世子擊為中山君。擊受命而出，遇田子方乘敝車而來。擊慌忙下車，拱立道旁致敬。田子方驅車直過，傲然不顧。擊心懷不平，乃使人牽其車索，上前曰：「擊有問於子，富貴者驕人乎？貧賤者驕人乎？」子方笑曰：「自古以來，只有貧賤驕人，那有富貴驕人之理？國君而驕人，則不保社稷，大夫而驕人，則不保宗廟。楚靈王以驕亡其國，智伯瑤以驕亡其家，富貴之不足恃明矣。若夫貧賤之士，食不過藜藿，衣不過布褐，無求於人，無欲於世，惟好士之主，自樂而就之，言聽計合，勉為之留。不然，則浩然長往，誰能禁焉？武王能誅萬乘之紂，而不能屈首陽之二士，蓋貧賤之足貴如此。」太子擊大慚，謝罪而去。文侯聞子方不屈於世子，益加敬禮。<br>　　時鄴都缺守，翟璜曰：「鄴介於上黨邯鄲之間，與韓趙為鄰，必得強明之士以守之，非西門豹不可。」文侯即用西門豹為鄴都守。豹至鄴城，見閭里蕭條，人民稀少，召父老至前，問其所苦。父老皆曰：「苦為河伯娶婦。」豹曰：「怪事，怪事！河伯如何娶婦？汝為我詳言之。」父老曰：「漳水自沾嶺而來，由沙城而東，經於鄴，為漳河。河伯即清漳之神也。其神好美婦，歲納一夫人。若擇婦嫁之，常保年豐歲稔，雨水調均。不然，神怒，致水波泛溢，漂溺人家。」豹曰：「此事誰人倡始？」父老曰：「此邑之巫覡所言也。俗畏水患，不敢不從。每年里豪及廷掾，與巫覡共計，賦民錢數百萬，用二三十萬，為河伯娶婦之費，其餘則共分用之。」豹問曰：「百姓任其瓜分，寧無一言乎？」父老曰：「巫覡主祝禱之事，三老廷掾有科歛奔走之勞，分用公費，固所甘心。更有至苦，當春初布種，巫覡遍訪人家女子，有幾分顏色者，即云『此女當為河伯夫人。』不願者，多將財帛買免，別覓他女。有貧民不能買免，只得將女與之。巫覡治齋宮於河上，絳帷床席，鋪設一新，將此女沐浴更衣，居於齋宮之內。卜一吉日，編葦為舟，使女登之，浮於河，流數十里乃滅。人家苦此煩費；又有愛女者，恐為河伯所娶，攜女遠竄，所以城中益空。」豹曰：「汝邑曾受漂溺之患否？」父老曰：「賴歲歲娶婦，不曾觸河神之怒，但漂溺雖免，奈本邑土高路遠，河水難達，每逢歲旱，又有乾枯之患。」豹曰：「神既有靈，當嫁女時，吾亦欲往送，當為汝禱之。」及期，父老果然來稟。西門豹具衣冠親往河上。凡邑中官屬，三老、豪戶、里長、父老，莫不畢集，百姓遠近皆會，聚觀者數千人。三老里長等，引大巫來見，其貌甚倨。豹觀之，乃一老女子也。小巫女弟子二十餘人，衣裳楚楚，悉持巾櫛爐香之類，隨侍其後。豹曰：「勞苦大巫，煩呼河伯婦來，我欲視之。」老巫顧弟子使喚至。豹視女子，鮮衣素襪，顏色中等。豹謂巫嫗及三老眾人曰：「河伯貴神，女必有殊色，方纔相稱。此女不佳，煩大巫為我入報河伯，但傳太守之語：『更當別求好女，於後日送之。』」即使吏卒數人，共抱老巫，投之於河，左右莫不驚駭失色。豹靜立俟之，良久曰：「嫗年老不幹事，去河中許久，尚不回話，弟子為我催之。」復使吏卒抱弟子一人，投於河中。少頃，又曰：「弟子去何久也？」復使弟子一人催之。又嫌其遲，更投一人。凡投弟子三人，入水即沒。豹曰：「是皆女子之流，傳語不明，煩三老入河，明白言之。」三老方欲辭。豹喝：「快去，即取回覆。」吏卒左牽右拽，不由分說，又推河中，逐波而去。旁觀者皆為吐舌。豹簪筆鞠躬，向河恭敬以待。約莫又一個時辰，豹曰：「三老年高，亦復不濟。須得廷掾豪長者往告。」那廷掾里豪，嚇得面如土色，流汗浹背，一齊皆叩頭求哀，流血滿面，堅不肯起。西門豹曰：「且俟須臾。」眾人戰戰兢兢，又過一刻，西門豹曰：「河水滔滔，去而不返，河伯安在？枉殺民間女子，汝曹罪當償命！」眾人復叩頭謝曰：「從來都被巫嫗所欺，非某等之罪也。」豹曰：「巫嫗已死，今後再有言河伯娶婦者，即令其人為媒，往報河伯。」於是廷掾、里豪、三老，乾沒財賦，悉追出散還民間。又使父老即於百姓中，詢其年長無妻者，以女弟子嫁之，巫風遂絕。百姓逃避者，復還鄉里。有詩為證：<br>　　　　伯何曾見娶妻？愚民無識被巫欺；一從賢令除疑網，女子安眠不受虧。<br>豹又相度地形，視漳水可通處，發民鑿渠，各十二處，引漳水入渠，既殺河勢，又腹內田畝，得渠水浸灌，無旱乾之患，禾稼倍收，百姓樂業。今臨漳縣有西門渠，即豹所鑿也。文侯謂翟璜曰：「寡人聽子之言，使樂羊伐中山，使西門豹治鄴，皆勝其任，寡人賴之。今西河在魏西鄙，為秦人犯魏之道，卿思何人可以為守？」翟璜沉思半晌，答曰：「臣舉一人，姓吳名起，此人大有將才，今自魯奔魏，主公速召而用之，若遲，則又他適矣。」文侯曰：「起非殺妻以求為魯將者乎？聞此人貪財好色，性復殘忍，豈可託以重任哉？」翟璜曰：「臣所舉者，取其能為君成一日之功，若素行不足計也。」文侯曰：「試為寡人召之。」不知吳起如何在魏立功，且看下回分解。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=84.htm>上一篇</a> &nbsp;&nbsp;&nbsp;&nbsp; <a href=86.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>