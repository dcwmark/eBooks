<html>
<head>
<title>開放文學--東周列國志--第三十六回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=35.htm>上一篇</a> &nbsp;&nbsp;&nbsp;&nbsp; <a href=37.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第三十六回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>晉呂郤夜焚公宮　秦穆公再平晉亂</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　話說狐毛狐偃兄弟，從公子重耳在秦，聞知父親狐突被子圉所害，搥胸大哭。趙衰臼季等都來問慰。趙衰曰：「死者不可復生，悲之何益？且同見公子，商議大事。」毛偃收淚，同趙衰等來見重耳。毛偃言：「惠公已薨，子圉即位，凡晉臣從亡者，立限喚回，如不回，罪在親黨。怪老父不召臣等兄弟，將來殺害。」說罷，痛上心來，重復大哭。重耳曰：「二舅不必過傷，孤有復國之日，為汝父報仇。」即時駕車來見穆公，訴以晉國之事。穆公曰：「此天以晉國授公子，不可失也！寡人當身任之。」趙衰代對曰：「君若庇蔭重耳，幸速圖之！若待子圉改元告廟，君臣之分已定，恐動搖不易也。」穆公深然其言。重耳辭回甥館，方纔坐定，只見門官通報：「晉國有人到此，說有機密事，求見公子。」公子召入，問其姓名。其人拜而言曰：「臣乃晉大夫欒枝之子欒盾也。因新君性多猜忌，以殺為威，百姓胥怨，群臣不服，臣父特遣盾私送款於公子。子圉心腹，只有呂省郤芮二人，舊臣郤步揚韓簡等一班老成，俱疏遠不用，不足為慮。臣父已約會郤溱舟之僑等，歛集私甲，只等公子到來，便為內應。」重耳大喜，與之訂約，以明年歲首為期，決至河上。欒盾辭去。重耳對天禱祝，以蓍布筮。得《泰卦》六爻安靜，重耳疑之。召狐偃占其吉凶。偃拜賀曰：「是為天地配享，小往大來，上吉之兆。公子此行，不惟得國，且有主盟之分。」重耳乃以欒盾之言告狐偃。偃曰：「公子明日便與秦公請兵，事不宜遲。」重耳乃於次日復入朝謁秦穆公，穆公不待開言，便曰：「寡人知公子急於歸國矣。恐諸臣不任其事，寡人當親送公子至河。」重耳拜謝而出。丕豹聞穆公將納公子重耳，願為先鋒效力，穆公許之。太史擇吉於冬之十二月。先三日，穆公設宴，餞公子於九龍山，贈以白璧十雙，馬四百匹。帷席器用，百物俱備，糧草自不必說。趙衰等九人，各白璧一雙，馬四匹。重耳君臣俱再拜稱謝。<br>　　至日，穆公自統謀臣百里奚繇余，大將公子縶公孫枝，先鋒丕豹等，率兵車四百乘，送公子重耳離了雍州城，望東進發。秦世子罃與重耳素本相得，依依不舍，直送至渭陽，垂淚而別。詩曰：<br>　　　　猛將精兵似虎狼，共扶公子立邊疆；懷公空自誅狐突，隻手安能掩太陽？<br>周襄王十六年，晉懷公圉之元年，春正月，秦穆公同晉公子重耳行至黃河岸口。渡河船隻，俱已預備齊整，穆公重設餞筵，丁寧重耳曰：「公子返國，毋忘寡人夫婦也。」乃分軍一半，命公子縶丕豹護送公子濟河，自己大軍屯於河西。正是：「眼望捷旌旗，耳聽好消息。」<br>　　卻說壺叔主公子行李之事，自出奔以來，曹衛之間，擔饑受餓，不止一次，正是無衣惜衣，無食惜食，今日渡河之際，收拾行裝，將日用的壞籩殘豆，敝席破帷，件件搬運入船，有吃不盡的酒餔之類，亦皆愛惜如寶，擺列船內。重耳見了，呵呵大笑，曰：「吾今日入晉為君，玉食一方，要這些殘敝之物何用？」喝教拋棄於岸，不留一些。狐偃私嘆曰：「公子未得富貴，先忘貧賤，他日憐新棄舊，把我等同守患難之人，看做殘敝器物一般，可不枉了這十九年辛苦！乘今日尚未濟河，不如辭之，異時還有相念之日。」乃以秦公所贈白璧一雙，跪獻於重耳之前曰：「公子今已渡河，便是晉界。內有諸臣，外有秦將，不愁晉國不入公子之手。臣之一身，相從無益，願留秦邦，為公子外臣。所有白璧一雙，聊表寸意。」重耳大驚曰：「孤方與舅氏共享富貴，何出此言？」狐偃曰：「臣自知有三罪於公子，不敢相從。」重耳曰：「三罪何在？」狐偃對曰：「臣聞『聖臣能使其君尊，賢臣能使其君安。』今臣不肖，使公子困於五鹿，一罪也；受曹衛二君之慢，二罪也；乘醉出公子於齊城，致觸公子之怒，三罪也。向以公子尚在羈旅，臣不敢辭。今入晉矣，臣奔走數年，驚魂幾絕，心力並耗，譬之餘籩殘豆，不可再陳，敝席破帷，不可再設。留臣無益，去臣無損，臣是以求去耳！」重耳垂淚而言曰：「舅氏責孤甚當，乃孤之過也。」即命壺叔將已棄之物，一一取回；復向河設誓曰：「孤返國，若忘了舅氏之勞，不與同心共政者，子孫不昌！」即取白璧投之於河曰：「河伯為盟證也！」時介子推在他船中，聞重耳與狐偃立盟，笑曰：「公子之歸，乃天意也，子犯欲竊以為己功乎？此等貪圖富貴之輩，吾羞與同朝！」自此有棲隱之意。<br>　　重耳濟了黃河，東行至於令狐，其宰鄧惛，發兵登城拒守。秦兵圍之。丕豹奮勇先登，遂破其城，獲鄧惛斬之。桑泉臼衰，望風迎降。晉懷公聞諜報大驚，悉起境內車乘甲兵，命呂省為大將，郤芮副之，屯於廬柳，以拒秦兵，畏秦之強，不敢交戰。公子縶乃為秦穆公書，使人送呂郤軍中。略曰：<br>　　　　寡人之為德於晉，可謂至矣。父子背恩，視秦如仇，寡人忍其父，不能復忍其子。今公子重耳，賢德著聞，多士為輔，天人交助，內外歸心。寡人親率大軍，屯於河上，命縶護送公子歸晉，主其社稷。子大夫若能別識賢愚，倒戈來迎，轉禍為福，在此一舉！<br>呂郤二人覽書，半晌不語。欲接戰，誠恐敵不過秦兵，又如龍門山故事；欲迎降，又恐重耳記著前仇，將他償里克丕鄭之命。躊躇了多時，商量出一個計較來。乃答書於公子縶，其略云：<br>　　　　某等自知獲罪公子，不敢釋甲：然翼戴公子，實某等之願也！倘得與從亡諸子，共矢天日，各無相害，子大夫任其無咎，敢不如命。<br>公子縶讀其回書，已識透其狐疑之意。乃單車造於廬柳，來見呂郤。呂郤欣然出迎，告以衷腹曰：「某等非不欲迎降，懼公子不能相容，欲以盟為信耳。」縶曰：「大夫若退軍於西北，縶將以大夫之誠，告於公子，而盟可成也。」呂郤應諾。候公子縶別去，即便出令，退屯於郇城。重耳使狐偃同公子縶至郇城，與呂郤相會。是日，刑牲歃血，立誓共扶重耳為君，各無二心。盟訖，即遣人相隨狐偃至臼衰，迎接重耳到郇城大軍之中，發號施令。懷公不見呂郤捷音，使寺人勃鞮至晉軍催戰。行至中途，聞呂郤退軍郇城，與狐偃公子縶講和，叛了懷公，迎立重耳，慌忙回報。懷公大驚，急集郤步揚、韓簡、欒枝、士會等一班朝臣計議。那一班朝臣，都是向著公子重耳的，平昔見懷公專任呂郤，心中不忿：「今呂郤等尚且背叛，事到臨頭，召我等何用。」一個個託辭，有推病的，有推事的，沒半個肯上前。懷公嘆了一口氣道：「孤不該私自逃回，失了秦歡，以致如此！」勃鞮奏曰：「群臣私約共迎新君，主公不可留矣！臣請為御，暫適高梁避難，再作區處。」<br>　　不說懷公出奔高梁。再說公子重耳，因呂郤遣人來迎，遂入晉軍。呂省郤芮叩首謝罪，重耳將好言撫慰。趙衰臼季等從亡諸臣，各各相見，吐露心腹，共保無虞。呂郤大悅，乃奉重耳入曲沃城中，朝於武公之廟。絳都舊臣，欒枝郤溱為首，引著士會、舟之僑、羊舌職、荀林父、先蔑箕、鄭先都等三十餘人，俱至曲沃迎駕。郤步揚、梁繇靡、韓簡、家僕徒等，另做一班，俱往絳都郊外邀接。重耳入絳城即位，是為文公。按重耳四十三歲奔翟，五十五歲適齊，六十一歲適秦，及復國為君，年已六十二歲矣。<br>　　文公既立，遣人至高梁刺殺懷公。子圉自去年九月嗣位，至今年二月被殺，首尾為君，不滿六個月。哀哉！寺人勃鞮收而葬之，然後逃回。不在話下。<br>　　卻說文公宴勞秦將公子縶等，厚犒其軍。有丕豹哭拜於地，請改葬其父丕鄭。文公許之。文公欲留用丕豹，豹辭曰：「臣已委質於秦庭，不敢事二君也。」乃隨公子縶到河西，回復秦穆公。穆公班師回國，史臣有詩美秦穆公云：<br>　　　　轔轔車騎過河東，龍虎乘時氣象雄；假使雍州無義旅，縱然多助怎成功？<br>　　卻說呂省郤芮迫於秦勢，雖然一時迎降，心中疑慮，到底不能釋然，對著趙衰臼季諸人，未免有慚愧之意。又見文公即位數日，並不曾爵一有功，戮一有罪，舉動不測，懷疑益甚。乃相與計較，欲率家甲造反，焚燒公宮，弒了重耳，別立他公子為君。思想：「在朝無可與商者。惟寺人勃鞮，乃重耳之深仇，今重耳即位，勃鞮必然懼誅，此人膽力過人，可邀與共事。」使人招之，勃鞮隨呼而至。呂郤告以焚宮之事，勃鞮欣然領命。三人歃血為盟，約定二月晦日會齊，夜半一齊舉事。呂郤二人，各往封邑，暗集人眾。不在話下。<br>　　卻說勃鞮雖然當面應承，心中不以為然。思量道：「當初奉獻公之命，去伐蒲城。又奉惠公所差，去刺重耳，這是桀犬吠堯，各為其主。今日懷公已死，重耳即位，晉國方定，又幹此大逆無道之事，莫說重耳有天人之助，未必成事；縱使殺了重耳，他從亡許多豪傑，休想輕輕放過了我。不如私下往新君處出首，把這話頭，反做個進身之階。此計甚妙。」又想：「自己是個有罪之人，不便直叩公宮。」遂於深夜往見狐偃。狐偃大驚，問曰：「汝得罪新君甚矣！不思遠引避禍，而夤夜至此何也？」勃鞮曰：「某之此來，正欲見新君，求國舅一引進耳！」狐偃曰：「汝見主公，乃自投死也。」勃鞮曰：「某有機密事來告，欲救一國人性命，必面見主公，方可言之。」狐偃遂引至公宮門首，偃叩門先入，見了文公，述勃鞮求見之語。文公曰：「鞮有何事，救得一國人性命？此必託言求見，借舅氏作面情討饒耳。」狐偃曰：「『芻蕘之言，聖人擇焉。』主公新立，正宜捐棄小忿，廣納忠告，不可拒之。」文公意猶未釋。乃使近侍傳語責之曰：「汝斬寡人之袂，此衣猶在，寡人每一見之寒心。汝又至翟行刺寡人，惠公限汝三日起身，汝次日即行，幸我天命見祐，不遭毒手。今寡人入國，汝有何面目來見？可速逃遁，遲則執汝付刑矣！」勃鞮呵呵大笑曰：「主公在外奔走十九年，世情尚未熟透耶？先君獻公，與君父子；惠公則君之弟也。父仇其子，弟仇其兄，況勃鞮乎？勃鞮小臣，此時惟知有獻惠，安知有君哉？昔管仲為公子糾射桓公中其鉤，桓公用之，遂伯天下。如君所見，將修射鉤之怨，而失盟主之業矣。不見臣，不為臣損，但恐臣去，而君之禍不遠也。」狐偃奏曰：「勃鞮必有所聞而來，君必見之。」文公乃召勃鞮入宮。勃鞮並不謝罪，但再拜口稱「賀喜！」文公曰：「寡人嗣位久矣，汝今日方稱賀，不已晚乎？」勃鞮對曰：「君雖即位，未足賀也。得勃鞮，此位方穩，乃可賀耳！」文公怪其言，屏開左右，願聞其說。勃鞮將呂郤之謀，如此恁般，細述一遍：「今其黨布滿城中，二賊又往封邑聚兵。主公不若乘間與狐國舅微服出城，往秦國起兵，方可平此難也。臣請留此，為誅二賊之內應。」狐偃曰：「事已迫矣！臣請從行。國中之事，子餘必能料理。」文公叮囑勃鞮：「凡事留心，當有重賞！」勃鞮叩首辭出。<br>　　文公與狐偃商議了多時，使狐偃預備溫車於宮之後門，只用數人相隨。文公召心腹內侍，吩咐如此如此，不可洩漏。是晚，依舊如常就寢。至五鼓，託言感寒疾腹病，使小內侍執燈如廁，遂出後門，與狐偃登車出城而去。次早，宮中俱傳主公有病，各來寢室問安，俱辭不見。宮中無有知其出外者。天明，百官齊集朝門，不見文公視朝，來至公宮詢問。只見朱扉雙閉，門上掛著一面免朝牌，守門者曰：「主公夜來偶染寒疾，不能下&#29248;。直待三月朔視朝，方可接見列位也。」趙衰曰：「主公新立，百事未舉，忽有此疾，正是『天有不測風雲，人有旦夕禍福。』」眾人信以為真，各各嘆息而去。呂郤二人聞知文公患病不出，直至三月朔方纔視朝，暗暗歡喜曰：「天教我殺重耳也！」<br>　　且說晉文公狐偃潛行離了晉界，直入秦邦，遣人致密書於秦穆公，約於王城相會。穆公聞晉侯微行來到，心知國中有變。乃託言出獵，即日命駕，竟至王城來會晉侯。相見之間，說明來意。穆公笑曰：「天命已定，呂郤輩何能為哉？吾料子餘諸人，必能辦賊，君勿慮也！」乃遣大將公孫枝屯兵河口，打探絳都消息，便宜行事。晉侯權住王城。<br>　　卻說勃鞮恐呂郤二人見疑，數日前，便寄宿於郤芮之家，假作商量。至二月晦日，勃鞮說郤芮曰：「主公約來早視朝，想病當小愈。宮中火起，必然出外。呂大夫守住前門，郤大夫守住後門，我領家眾據朝門，以遏救火之人。重耳雖插翅難逃也！」郤芮以為然，言於呂省。是晚，家眾各帶兵器火種，分頭四散埋伏。約莫三更時分，於宮門放起火來。那火勢好不兇猛！宮人都在睡夢中驚醒，只道宮中遺漏，大驚小怪，一齊都亂起來。火光中但見戈甲紛紛，東沖西撞，口內大呼：「不要走了重耳！」宮人遇火者，爛額焦頭，逢兵者，傷肢損體。哀哭之聲，耳不忍聞。呂省仗劍直入寢宮，來尋文公，並無蹤影。撞見郤芮，亦仗劍從後宰門入來，問呂省：「曾了事否？」呂省對答不出，只是搖頭。二人又冒火覆身搜尋一遍，忽聞外面喊聲大舉，勃鞮倉忙來報曰：「狐、趙、欒、魏等各家，悉起兵眾前來救火，若至天明，恐國人俱集，我等難以脫身。不如乘亂出城，候至天明，打聽晉侯死生的確，再作區處。」呂郤此時，不曾殺得重耳，心中早已著忙了，全無主意。只得號召其黨，殺出朝門而去。史官有詩云：<br>　　　　毒火無情殺械成，誰知車駕在王城！晉侯若記留袂恨，安得潛行會舅甥？<br>且說狐、趙、欒、魏等各位大夫，望見宮中失火，急忙歛集兵眾，准備撓鉤水桶，前來救火，原不曾打帳廝殺。直至天明，將火撲滅，方知呂郤二人造反。不見了晉侯，好大吃驚！有先前吩咐心腹內侍，火中逃出，告知：「主公數日前，於五鼓微服出宮，不知去向。」趙衰曰：「此事問狐國舅便知。」狐毛曰：「吾弟子犯，亦於數日前入宮，是夜便不曾歸家。想君臣相隨，必然預知二賊之逆謀。吾等只索嚴守都城，修葺宮寢，以待主公之歸可也。」魏犨曰：「賊臣造逆，焚宮弒主，今雖逃不遠，乞付我一旅之師，追而斬之。」趙衰曰：「甲兵，國家大權，主公不在，誰敢擅動。二賊雖逃，不久當授首矣。」<br>　　再說呂郤等屯兵郊外，打聽得晉君未死，諸大夫閉城謹守；恐其來追，欲奔他國，但未決所向。勃鞮紿之曰：「晉君廢置，從來皆出秦意。況二位與秦君原有舊識，今假說公宮失火，重耳焚死。去投秦君，迎公子雍而立之，重耳雖不死，亦難再入矣。」呂省曰：「秦君向與我有王城之盟，今日只合投之。但未知秦肯容納否？」勃鞮曰：「吾當先往道意，如其慨許，即當偕往。不然，再作計較。」勃鞮行至河口，聞公孫枝屯兵河西，即渡河求見，各各吐露心腹，說出真情。公孫枝曰：「既賊臣見投，當誘而誅之，以正國法，無負便宜之託可也。」乃為書託勃鞮往召呂郤。書略曰：<br>　　　　新君入國，與寡君原有割地之約。寡君使枝宿兵河西，理明疆界，恐新君復如惠公故事也。今聞新君火厄，二大夫有意於公子雍，此寡君之所願聞。大夫其速來共計！<br>呂郤得書，欣然而往。至河西軍中，公孫枝出迎。敘話之後，設席相款。呂郤坦然不疑。誰知公孫枝預遣人報知秦穆公，先至王城等候。呂郤等留連三日，願見秦君。公孫枝曰：「寡君駕在王城，同往可也。車徒暫屯此地，俟大夫返駕，一同濟河何如？」呂郤從其言。行至王城，勃鞮同公孫枝先驅入城，見了秦穆公，使丕豹往迎呂郤。穆公伏晉文公於圍屏之後。呂郤等繼至，謁見已畢，說起迎立子雍之事。穆公曰：「公子雍已在此了！」呂郤齊聲曰：「願求一見。」穆公呼曰：「新君可出矣！」只見圍屏後一位貴人，不慌不忙，叉手步出。呂郤睜眼看之，乃文公重耳也。嚇得呂省郤芮魂不附體，口稱「該死！」叩頭不已。穆公邀文公同坐。文公大罵：「逆賊！寡人何負於汝而反？若非勃鞮出首，潛出宮門，寡人已為灰燼矣！」呂郤此時，方知為勃鞮所賣。報稱：「勃鞮實歃血同謀，願與俱死。」文公笑曰：「勃鞮若不共歃，安知汝謀如此？」喝叫武士拿下，就命勃鞮監斬。須臾，二顆人頭，獻於階下。可憐呂省郤芮輔佐惠懷，也算一時豪傑，索性屯軍廬柳之時，與重耳做個頭敵，不失為從一忠臣！既已迎降，又復背叛，今日為公孫枝所誘，死於王城，身名俱敗，豈不哀哉！文公即遣勃鞮，將呂郤首級，往河西招撫其眾；一面將捷音馳報國中。眾大夫皆喜曰：「不出子餘所料也！」趙衰等忙備法駕，往河東迎接晉侯。要知後事如何，且看下回分解。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=35.htm>上一篇</a> &nbsp;&nbsp;&nbsp;&nbsp; <a href=37.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>