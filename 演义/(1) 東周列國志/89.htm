<html>
<head>
<title>開放文學--東周列國志--第八十九回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=88.htm>上一篇</a> &nbsp;&nbsp;&nbsp;&nbsp; <a href=90.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第八十九回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>馬陵道萬弩射龐涓　咸陽市五牛分商鞅</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　話說龐涓同太子申起兵伐韓，行過外黃，有布衣徐生請見太子。太子問曰：「先生辱見寡人，有何見諭？」徐生曰：「太子此行，將以伐韓也。臣有百戰百勝之術於此，太子欲聞之否？」申曰：「此寡人所樂聞也。」徐生曰：「太子自度富有過於魏，位有過於王者乎？」申曰：「無以過矣！」徐生曰：「今太子自將而攻韓，幸而勝，富不過於魏，位不過於王也，萬一不勝，將若之何？夫無不勝之害，而有稱王之榮，此臣所謂百戰百勝者也。」申曰：「善哉！寡人請從先生之教，即日班師。」徐生曰：「太子雖善吾言，必不行也。夫一人烹鼎，眾人啜汁。今欲啜太子之汁者甚眾，太子即欲還，其誰聽之？」徐生辭去。太子出令欲班師。龐涓曰：「大王以三軍之寄，屬於太子，未見勝敗，而遽班師，與敗北何異？」諸將皆不欲空還。太子申不能自決，遂引兵前進，直造韓都。韓哀侯遣人告急於齊，求其出兵相救。齊宣王大集群臣，問以：「救韓與不救，孰是孰非？」相國騶忌曰：「韓魏相并，此鄰國之幸也，不如勿救。」田忌田嬰皆曰：「魏勝韓，則禍必及於齊，救之為是。」孫臏獨嘿然無語。宣王曰：「軍師不發一言，豈救與不救，二策皆非乎？」孫臏對曰：「然也。夫魏國自恃其強，前年伐趙，今年伐韓，其心亦豈須臾忘齊哉？若不救，是棄韓以肥魏，故言不救者非也。魏方伐韓，韓未敝而吾救之，是我代韓受兵，韓享其安，而我受其危，故言救者亦非也。」宣王曰：「然則何如？」孫臏對曰：「為大王計，宜許韓必救，以安其心。韓知有齊救，必悉力以拒魏，魏亦必悉力以攻韓。吾俟魏之敝，徐引兵而往，攻敝魏以存危韓，用力少而見功多，豈不勝於前二策耶？」宣王鼓掌稱：「善。」遂許韓使，言：「齊救旦暮且至。」韓昭侯大喜，乃悉力拒魏。前後交鋒五六次，韓皆不勝，復遣使往齊，催趲救兵。齊復用田忌為大將，田嬰副之，孫子為軍師，率車五百乘救韓。田忌又欲望韓進發，孫臏曰：「不可，不可！吾向者救趙，未嘗至趙，今救韓，奈何往韓乎？」田忌曰：「軍師之意，將欲如何？」孫臏曰：「夫解紛之術，在攻其所必救。今日之計，惟有直走魏都耳。」田忌從之。乃令三軍齊向魏邦進發。龐涓連敗韓師，將逼新都，忽接本國警報，言：「齊兵復寇魏境，望元帥作速班師！」龐涓大驚，即時傳令去韓歸魏，韓兵亦不追趕。孫臏知龐涓將至，謂田忌曰：「三晉兵素悍勇而輕齊，齊號為怯，善戰者因其勢而利導之。《兵法》云：『百里而趨利者蹶上將，五十里而趨利者軍半至。』吾軍遠入魏地，宜詐為弱形以誘之。」田忌曰：「誘之如何？」孫臏曰：「今日當作十萬灶，明後日以漸減去，彼見軍灶頓減，必謂吾兵怯戰，逃亡過半，將兼程逐利。其氣必驕，其力必疲，吾因以計取之。」田忌從其計。<br>　　再說龐涓兵望西南而行，心念韓兵屢敗，正好征進，卻被齊人侵擾，毀其成功，不勝之忿。及至魏境，知齊兵已前去了。遺下安營之跡，地甚寬廣，使人數其灶，足有十萬，驚曰：「齊兵之眾如此，不可輕敵也！」明日又至前營，查其灶僅五萬有餘，又明日，灶僅三萬。涓以手加額曰：「此魏王之洪福矣！」太子申問曰：「軍師未見敵形，何喜形於色？」涓答曰：「某固知齊人素怯，今入魏地，纔三日，士卒逃亡，已過半了，尚敢操戈相角乎？」太子申曰：「齊人多詐，軍師須十分在意。」龐涓曰：「田忌等今番自來送死，涓雖不才，願生擒忌等，以雪桂陵之恥。」當下傳令：選精銳二萬人，與太子申分為二隊，倍日并行，步軍悉留在後，使龐蔥率領徐進。孫臏時刻使人探聽龐涓消息，回報：「魏兵已過沙鹿山，不分早夜，兼程而進。」孫臏屈指計程，日暮必至馬陵。那馬陵道在兩山中間，溪谷深隘，堪以伏兵。道傍樹木叢密，臏只揀絕大一株留下，餘樹盡皆砍倒，縱橫道上，以塞其行。卻將那大樹向東樹身砍白，用黑煤大書六字云：「龐涓死此樹下！」上面橫書四字云：「軍師孫示。」令部將袁達獨孤陳，各選弓弩手五千，左右埋伏，吩咐：「但看樹下火光起時，一齊發弩。」再令田嬰引兵一萬，離馬陵三里埋伏，只待魏兵已過，便從後截殺。分撥已定，自與田忌引兵遠遠屯札，准備接應。<br>　　再說龐涓一路打聽齊兵過去不遠，恨不能一步趕著，只顧催趲。來到馬陵道時，恰好日落西山，其時十月下旬，又無月色。前軍回報：「有斷木塞路，難以進前。」龐涓叱曰：「此齊兵畏吾躡其後，故設此計也。」正欲指麾軍士搬木開路，忽抬&#25825;頭看見樹上砍白處，隱隱有字跡，但昏黑難辨。命小軍取火照之。眾軍士一齊點起火來。龐涓於火光之下，看得分明，大驚曰：「吾中刖夫之計矣！」急教軍士：「速退！」說猶未絕，那袁達獨孤陳兩支伏兵，望見火光，萬弩齊發。箭如驟雨，軍士大亂。龐涓身帶重傷，料不能脫，嘆曰：「吾恨不殺此刖夫，遂成豎子之名！」即引佩劍自刎其喉而絕。龐英亦中箭身亡。軍士射死者，不計其數。史官有詩云：<br>　　　　昔日偽書奸似鬼，今宵伏弩妙如神；相交須是懷忠信，莫學龐涓自隕身！<br>昔龐涓下山時，鬼谷曾言：「汝必以欺人之事，還被人欺。」龐涓用假書之事，欺孫臏而刖之，今日亦受孫臏之欺，墮其減灶之計。鬼谷又言：「遇馬而瘁。」果然死於馬陵。計龐涓仕魏至身死，剛十二年，應花開十二朵之兆。始見鬼谷之占，纖微必中，神妙不測。<br>　　時太子申在後隊，聞前軍有失，慌忙屯札住不行。不提防田嬰一軍，反從後面殺到，魏兵心膽俱裂，無人敢戰，各自四散逃生。太子申勢孤力寡，被田嬰生擒，縛置車中。田忌和孫臏統大軍接應，殺得魏軍屍橫遍野，輕重軍器，盡歸於齊。田嬰將太子申獻功，袁達獨孤陳將龐涓父子屍首獻功。孫臏手斬龐涓之頭，懸於車上。齊軍大勝，奏凱而還。其夜太子申懼辱，亦自刎而死。孫臏嘆息不已。大軍行至沙鹿山，正逢龐蔥步軍，孫臏使人挑龐涓之頭示之，步軍不戰而潰。龐蔥下車叩頭乞命，田忌欲并誅之。孫臏曰：「為惡者止龐涓一人，其子且無罪，況其姪乎？」乃將太子申及龐英二屍，交付龐蔥，教他回報魏王：「速速上表朝貢，不然，齊兵再至，宗社不保。」龐蔥喏喏連聲而去。（此周顯王二十八年事也。）<br>　　田忌等班師回國，齊宣王大喜，設宴相勞，親為田忌、田嬰、孫臏把盞。相國騶忌，自思昔日私受魏賂，欲陷田忌之事，未免於心有愧，遂稱病篤，使人繳還相印。齊宣王遂拜田忌為相國，田嬰為將軍，孫臏軍師如故，加封大邑。孫臏固辭不受。手錄其祖孫武《兵書》十三篇，獻於宣王曰：「臣以廢人，過蒙擢用，今上報主恩，下酬私怨，於願足矣。臣之所學，盡在此書，留臣亦無用，願得閒山一片，為終老之計！」宣王留之不得，乃封以石閭之山。孫臏住山歲餘，一夕忽不見，或言鬼谷先生度之出世矣。此是後話。武成王廟有《孫子讚》云：<br>　　　　孫子知兵，翻為盜憎；刖足銜冤，坐籌運能。救韓攻魏，雪恥揚靈；功成辭賞，遁跡藏名。揆之祖武，何愧典型！<br>　　再說齊宣王將龐涓之首，懸示國門，以張國威。使人告捷於諸侯，諸侯無不聳懼。韓趙二君，尤感救兵之德，親來朝賀。宣王欲與韓趙合兵攻魏，魏惠王大恐，亦遣使通和，請朝於齊。齊宣王約會三晉之君，同會於博望城，韓、趙、魏無敢違者。三君同時朝見，天下榮之。宣王遂自恃其強，耽於酒色，築雪宮於城內，以備宴樂。闢郊外四十里為苑囿，以備狩獵。又聽信文學遊說之士，於稷門立左右講室，聚遊客數千人，（內如騶衍、田駢、接輿、環淵……等七十六人，皆賜列第，為上大夫。）日事議論，不修實政。嬖臣王驩等用事，田忌屢諫不聽，鬱鬱而卒。<br>　　一日，宣王宴於雪宮，盛陳女樂。忽有一婦人，廣額深目，高鼻結喉，駝背肥項，長指大足，髮若秋草，皮膚如漆，身穿破衣，自外而入，聲言「願見齊王。」武王止之曰：「醜婦何人，敢見大王！」醜婦曰：「吾乃齊之無鹽人也，覆姓鐘離，名春，年四十餘，擇嫁不得。聞大王遊宴離宮，特來求見，願入後宮，以備灑掃。」左右皆掩口而笑曰：「此天下強顏之女子也！」乃奏知宣王。宣王召入。群臣侍宴者，見其醜陋，亦皆含笑。宣王問曰：「我宮中妃侍已備，今婦人貌醜，不容於鄉里，以布衣欲干千乘之君，得無有奇能乎？」鐘離春對曰：「妾無奇能，特有隱語之術。」宣王曰：「汝試發隱術，為孤度之。若言不中用，即當斬首。」鐘離春乃揚目衒齒，舉手再四，拊膝而呼曰：「殆哉，殆哉！」宣王不解其意，問於群臣，群臣莫能對。宣王曰：「春來前，為寡人明言之。」春頓首曰：「大王赦妾之死，妾乃敢言。」宣王曰：「赦爾無罪。」春曰：「妾揚目者，代王視烽火之變；衒齒者，代王懲拒諫之口；舉手者，代王揮讒佞之臣；拊膝者，代王拆遊宴之臺。」宣王大怒曰：「寡人焉有四失？村婦妄言！」喝令斬之。春曰：「乞申明大王之四失，然後就刑。妾聞秦用商鞅，國以富強，不日出兵函關，與齊爭勝，必首受其患，大王內無良將，邊備漸弛，以妾為王揚目而視之。妾聞『君有諍臣，不亡其國；父有諍子，不亡其家。』大王內耽女色，外荒國政，忠諫之士，拒而不納，妾所衒炫齒為王受諫也。且王驩等阿諛取容，蔽賢竊位，騶衍等迂談闊論，虛而無實，大王信用此輩，妾恐其有誤社稷，所以舉手為王揮之。王築宮築囿，臺榭陂池，殫竭民力，虛耗國賦，所以拊膝為王拆之。大王四失，危如累卵，而偷目前之安，不顧異日之患。妾冒死上言，倘蒙採聽，雖死何恨！」宣王嘆曰：「使無鐘離氏之言，寡人不得聞其過也！」即日罷宴，以車載春歸宮，立為正后。春辭曰：「大王不納妾言，安用妾身？」於是宣王招賢下士，疏遠嬖佞，散遣稷下游說之徒，以田嬰為相國，以鄒人孟軻為上賓，齊國大治。即以無鹽之邑封春家，號春為無鹽君。此是後話。<br>　　話分兩頭。卻說秦相國衛鞅聞龐涓之死，言於孝公曰：「秦魏比鄰之國，秦之有魏，猶人有腹心之疾，非魏并秦，即秦并魏，其勢不兩存明矣。魏今大破於齊，諸侯叛之，可乘此時伐魏，魏不能支，必然東徙。然後秦據河山之固，東鄉以制諸侯，此帝王之業也！」孝公以為然。使衛鞅為大將，公子少官副之，帥兵五萬伐魏。師出咸陽，望東進發，警報已至西河。守臣朱倉告急文書，一日三發。惠王大集群臣，問禦秦之計。公子卬進曰：「鞅昔日在魏時，與臣相善，臣嘗舉薦於大王，大王不聽。今日臣願領兵前往，先與講和。如若不許，然後固守城池，請救韓趙。」群臣皆贊其策。惠王即拜公子卬為大將，亦率兵五萬，來救西河，進屯吳城。（那吳城是吳起守西河時所築，以拒秦者，堅固可守。）公子卬正欲修書，遣人往秦寨通問衛鞅，欲其罷兵。守城將士報道：「今有秦相國差人下書，見在城外。」公子卬命縋城而上，發書看之。書曰：<br>　　　　鞅始與公子相得甚歡，不異骨肉。今各事其主，為兩國之將，何忍治兵，自相魚肉？鄙意欲與公子相約，各去兵車，釋甲冑，以衣冠之會，相見於玉泉山，樂飲而罷，免使兩國肝腦塗地；使千秋而下，稱吾兩人之交情，同於管鮑。公子如肯俯從，幸示其期！<br>公子卬讀畢大喜曰：「吾意正欲如此。」遂厚待使者，答以書曰：<br>　　　　相國不忘夙昔之好，舉齊桓故事，以衣裳易兵車，安秦魏之民，明管鮑之誼，此卬志也。三日之內，惟相國示期，敢不聽命。<br>衛鞅得了回書，喜曰：「吾計成矣！」復使人入城訂定日期，言：「秦兵前營已撤，打發先回，只等會過元帥，便拔寨都起。」復以旱藕麝香遺之曰：「此二物秦地所產，旱藕益人，麝香辟邪，聊志舊情，永以為好。」公子卬謂衛鞅愛己，益信其無他，答書謝之。衛鞅假傳軍令，使前營盡撤，公子少官率領先行。卻暗暗吩咐，一路只說射獵充食，在狐岐山白雀山等處，四散埋伏，期定是日午末未初，齊到玉泉山下，只聽山上放砲為號，便一齊殺入，將來人盡數拿住，不許走漏一人。<br>　　至期，侵晨，衛鞅先使人報入城中，言：「相國先往玉泉山伺候，隨行不滿三百人。」公子卬十分相信，亦以輶車載酒食，并樂工一部，乘車赴會，人數與衛鞅相當。衛鞅在山下相迎。公子卬見人從既少，且無軍器，坦然不疑。相見之間，各敘昔日交情，并及今日通和之意。魏國從人，無不歡喜。兩邊俱有酒席，公子卬是地主，先替衛鞅把盞。三獻三酬，奏樂三次。衛鞅使軍吏席上報時，即命撤了魏國筵席，另用本國酒饌。兩個侍酒的，都是秦國有名的勇士，一個喚做烏獲，力舉千鈞，一個喚做任鄙，手格虎豹。衛鞅纔舉初杯相勸，以目視左右，便去山頂上放起一聲號砲，山下亦放砲相應，聲震陵谷。公子卬大驚曰：「此砲何來？相國莫非見欺否？」衛鞅笑曰：「暫欺一次，尚容告罪！」公子卬心慌，便欲奔逃。卻被烏獲緊緊幫住，轉動不得。任鄙指揮左右拿人。公子少官率領軍士，拘獲車仗人等，真個是滴水不漏。衛鞅吩咐將公子卬上了囚車，先遞回秦國報捷。卻將所獲隨行人眾，解其束縛，賜酒壓驚，仍用原來車仗，教他：「只說主帥赴會回來。賺開城門，另有重賞；如若不從，即時斬首！」那一行從人，都是小輩，誰不怕死，盡皆依允。卻教烏獲假作公子卬坐於車中，任鄙作護送使臣，單車隨後。城上認得是自家人從，即時開門。那兩員勇將，一齊發作，將城門一拳一腳，打個粉碎，關闔不得，軍士上前者，都被打倒。背後衛鞅親率大軍，飛也似趕來。城中軍民亂竄，衛鞅縱軍士亂殺一陣，遂佔了吳城。朱倉聞知主帥被虜，度西河難守，棄城而遁。衛鞅長驅而入，直逼安邑。惠王大懼，使大夫龍賈往秦軍行成。衛鞅曰：「魏王不能用吾，吾故出仕秦國。蒙秦王尊為卿相，食祿萬鐘，今以兵權交付，若不滅魏，有負重託。」龍賈曰：「吾聞『良鳥戀舊林，良臣懷故主。』魏王雖不能用足下，然父母之邦，足下安得無情？」衛鞅沉思半晌，謂龍賈曰：「若要我班師，除非將河西之地，盡割於秦方可。」龍賈只得應諾，回奏惠王。惠王從之，即令龍賈奉河西地圖，獻於秦軍買和。衛鞅接圖受地，奏凱而歸。公子卬遂降於秦。魏惠王以安邑地近於秦，難守，遂遷都大梁去訖。自此稱為梁國。<br>　　秦孝公嘉衛鞅之功，封為列侯，以前所取魏地商於等十五邑，為鞅食邑，號為商君。後世稱為商鞅為此也。鞅謝恩歸第，謂家臣曰：「吾以衛之支庶，挾策歸秦，為秦更治，立致富強。今又得魏地七百里，封邑十五城，大丈夫得志，可謂極矣。」賓客齊聲稱賀。內有一士厲聲而前曰：「千人諾諾，不如一士諤諤。爾等居商君門下，豈可進諂而陷主乎？」眾人視之，乃上客趙良也。鞅曰：「先生謂眾人之諂，試言吾之治秦，與五羖大夫孰賢？」良曰：「五羖大夫之相穆公也，三置晉君，并國二十，使其主為西戎伯主。及其自奉，暑不張蓋，勞不坐乘，死之日，百姓悲哭，如喪考妣。今君相秦八載，法令雖行，刑戮太慘，民見威而不見德，知利而不知義。太子恨君刑其師傅，怨入骨髓，民間父兄子弟，久含怨心。一旦秦君晏駕，君之危若朝露，尚可貪商於之富貴，而自誇大丈夫乎？君何不薦賢人以自代？辭祿去位，退耕於野，尚可望自全也。」商君默然不樂。<br>　　後五月，秦孝公得疾而薨。群臣奉太子駟即位，是為惠文公。商鞅自負先朝舊臣，出入傲慢。公子虔初被商鞅劓鼻，積恨未報，至是，與公孫賈同奏於惠文公曰：「臣聞『大臣太重者國危，左右太重者身危。』商鞅立法治秦，秦邦雖治，然婦人童稚，皆言商君之法，莫言秦國之法。今又封邑十五，位尊權重，後必謀叛。」惠文公曰：「吾恨此賊久矣！但以先王之臣，反形未彰，故姑容旦夕。」乃遣使者收商鞅相印，退歸商於。鞅辭朝，具駕出城，儀仗隊伍，猶比諸侯。百官餞送，朝署為空。公子虔公孫賈密告惠文公，言：「商君不知悔咎，僭擬王者儀制，如歸商於，必然謀叛。」甘龍杜摯證成其事。惠文公大怒，即令公孫賈引武士三千，追趕商鞅，梟首回報。公孫賈領命出朝。當時百姓連街倒巷，皆怨商君。一聞公孫賈引兵追趕，攘臂相從者，何止數千餘人。商鞅車駕出城，已百餘里，忽聞後面喊聲大振，使人探聽，回報：「朝廷發兵追趕。」商鞅大驚，知是新王見責，恐不免禍，急卸衣冠下車，扮作卒隸逃亡。走至函關，天色將昏，往旅店投宿。店主索照身之帖，鞅辭無有。店主曰：「商君之法，不許收留無帖之人，犯者並斬！吾不敢留。」商鞅歎曰：「吾設此法，乃自害其身也。」乃冒夜前行，混出關門，逕奔魏國。魏惠王恨商鞅誘虜公子卬，割其河西之地，於是欲囚商鞅以獻秦。鞅復逃回商於，謀起兵攻秦，被公孫賈追至縛歸。惠文公歷數其罪，吩咐將鞅押出市曹，五牛分屍。百姓爭啖其肉，須臾而盡。於是盡滅其族。可憐商鞅變立新法，使秦國富強，今日受車裂之禍，豈非過刻之報乎？（此周顯王三十一年事也。）髯翁有詩云：<br>　　　　商於封邑未經年，五路分屍亦可憐！慘刻從來凶報至，勸君熟讀《省刑》篇。<br>自商鞅之死，百姓歌舞於道，如釋重負。六國聞之，亦皆相慶。甘龍杜摯先被革職，今皆復官。拜公孫衍為相國。衍勸惠文公西并巴蜀，稱王以號召天下，要列國悉如魏國割地為贄，如有違者，即發兵伐之。惠文公遂稱王，遣使者遍告列國，都要割地為賀。諸侯俱猶豫未決。惟楚威王熊商，任用昭陽，新敗越兵，殺越王無疆，盡有越地，地廣兵強，與秦為敵。秦使至楚，被楚王叱&#21668;而去。於是洛陽蘇秦挾「兼并」之策，以說秦王。不知蘇秦如何說秦，且看下回分解。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=88.htm>上一篇</a> &nbsp;&nbsp;&nbsp;&nbsp; <a href=90.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>