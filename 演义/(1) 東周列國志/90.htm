<html>
<head>
<title>開放文學--東周列國志--第九十回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=89.htm>上一篇</a> &nbsp;&nbsp;&nbsp;&nbsp; <a href=91.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第九十回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>蘇秦合從相六國　張儀被激往秦邦</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　話說蘇秦張儀，辭鬼谷下山，張儀自往魏國去了。蘇秦回至洛陽家中，老母在堂，一兄二弟，兄已先亡，惟寡嫂在，（二弟乃蘇代蘇厲也。）一別數年，今日重會，舉家歡喜，自不必說。過了數日，蘇秦欲出遊列國，乃請於父母，變賣家財，為資身之費。母嫂及妻，俱力阻之，曰：「季子不治耕穫，力工商，求什一之利，乃思以口舌博富貴，棄見成之業，圖未獲之利，他日生計無聊，豈可悔乎？」蘇代蘇厲亦曰：「兄如善於遊說之術，何不就說周王，在本鄉亦可成名，何必遠出？」蘇秦被一家阻擋，乃求見周顯王，說以自強之術。顯王留之館舍。左右皆素知蘇秦出於農賈之家，疑其言空疏無用，不肯在顯王前保舉。蘇秦在館舍羈留歲餘，不能討個進身。於是發憤回家，盡破其產，得黃金百鎰，製黑貂裘為衣，治車馬僕從，遨遊列國，訪求山川地形，人民風土，盡得天下利害之詳。如此數年，未有所遇。聞衛鞅封商君，甚得秦孝公之心，乃西至咸陽，而孝公已薨，商君亦死，乃求見惠文王。惠文王宣秦至殿，問曰：「先生不遠千里而來敝邑，有何教誨？」蘇秦奏曰：「臣聞大王求諸侯割地，意者欲安坐而并天下乎？」惠文王曰：「然。」秦曰：「大王東有關河，西有漢中，南有巴蜀，北有胡貉，此四塞之國也。沃野千里，奮擊百萬，以大王之賢，士民之眾，臣請獻謀效力，并諸侯，吞周室，稱帝而一天下，易如反掌。豈有安坐而能成事者乎？」惠文王初殺商鞅，心惡遊說之士，乃辭曰：「孤聞『毛羽不成，不能高飛。』先生所言，孤有志未逮，更俟數年，兵力稍足，然後議之。」蘇秦乃退。復將古三王五霸攻戰而得天下之術，彙成一書，凡十餘萬言，次日獻上秦王。秦王雖然留覽，絕無用蘇秦之意。再謁秦相公孫衍，衍忌其才，不為引進。<br>　　蘇秦留秦復歲餘，黃金百鎰，俱已用盡，黑貂之裘亦敝壞，計無所出。乃貨其車馬僕從，以為路資，擔囊徒步而歸。父母見其狼狽，辱罵之。妻方織布，見秦來，不肯下機相見。秦餓甚，向嫂求一飯，嫂辭以無柴，不肯為炊。有詩為證：<br>　　　　富貴途人成骨肉，貧窮骨肉亦途人；試看季子貂裘敝，舉目雖親盡不親。<br>秦不覺墮淚，嘆曰：「一身貧賤，妻不以我為夫，嫂不以我為叔，母不以我為子，皆我之罪也！」於是簡書篋中，得太公《陰符》一篇，忽悟曰：「鬼谷先生曾言：『若遊說失意，只須熟玩書，自有進益。』」乃閉戶探討，務窮其趣，晝夜不息。夜倦欲睡，則引錐自刺其股，血流遍足。既於《陰符》有悟，然後將列國形勢，細細揣摩，如此一年，天下大勢，如在掌中。乃自慰曰：「秦有學如此，以說人主，豈不能出其金玉錦繡，取卿相之位者乎？」遂謂其弟代厲曰：「吾學已成，取富貴如寄，弟可助吾行資，出說列國。倘有出身之日，必當相引。」復以《陰符》為弟講解。代與厲亦有省悟，乃各出黃金，以資其行。<br>　　秦辭父母妻嫂，欲再往秦國，思想：「當今七國之中，惟秦最強，可以輔成帝業。可奈秦王不肯收用。吾今再去，倘復如前，何面復歸故里？」乃思一擯秦之策，必使列國同心協力，以孤秦勢，方可自立。於是東投趙國。時趙肅侯在位，具弟公子成為相國，號奉陽君。蘇秦先說奉陽君，奉陽君不喜。秦乃去趙，北此遊於燕，求見燕文公，左右莫為通達。居歲餘，資用已罄，饑餓於旅邸。旅邸之人哀之，貸以百錢，秦賴以濟。適值燕文公出遊，秦伏謁道左。文公問其姓名，知是蘇秦，喜曰：「聞先生昔年以十萬言獻秦王，寡人心慕之，恨未得能讀先生之書。今先生幸惠教寡人，燕之幸也。」遂回車入朝，召秦入見，鞠躬請教。蘇秦奏曰：「大王列在戰國，地方二千里，兵甲數十萬，車六百乘，騎六千匹，然比於中原，曾未及半。乃耳不聞金戈鐵馬之聲，目不睹覆車斬將之危，安居無事，大王亦知其故乎？」燕文公曰：「寡人不知也。」秦又曰：「燕所以不被兵者，以趙為之蔽耳。大王不知結好於近趙，而反欲割地以媚遠秦，不愚甚耶？」燕文公曰：「然則如何？」秦對曰：「依臣愚見，不若與趙從親，因而結連列國，天下為一，相與協力禦秦，此百世之安也。」燕文公曰：「先生合從以安燕國，寡人所願，但恐諸侯不肯為從耳。」秦又曰：「臣雖不才，願面見趙侯，與定從約。」燕文公大喜，資以金帛路費，高車駟馬，使壯士送秦至趙。適奉陽君趙成已卒，趙肅侯聞燕國送客來至，遂降階而迎曰：「上客遠辱，何以教我？」蘇秦奏曰：「秦聞天下布衣賢士，莫不高賢君之行義，皆願陳忠於君前，奈奉陽君妒才嫉能，是以遊士裹足而不進，卷口而不言。今奉陽君捐館舍，臣故敢獻其愚忠。臣聞『保國莫如安民，安民莫如擇交。』當今山東之國，惟趙為強。趙地方二千餘里，帶甲數十萬，車千乘，騎萬匹，粟支數年。秦之所最忌害者，莫如趙。然而不敢舉兵伐趙者，畏韓魏之襲其後也。故為趙南蔽者，韓魏也。韓魏無名山大川之險，一旦秦兵大出，蠶食二國，二國降，則禍次於趙矣。臣嘗考地圖，列國之地，過秦萬里，諸侯之兵，多秦十倍，設使六國合一，并力西向，何難破秦。今為秦謀者，以秦恐嚇諸侯，必須割地求和。夫無故而割地，是自破也。破人與破於人，二者孰愈？依臣愚見，莫如約列國君臣會於洹水，交盟定誓，結為兄弟，聯為唇齒。秦攻一國，則五國共救之，如有敗盟背誓者，諸侯共伐之。秦雖強暴，豈敢以孤國與天下之眾爭勝負哉？」趙肅侯曰：「寡人年少，立國日淺，未聞至計。今上客欲糾諸侯以拒秦，寡人敢不敬從！」乃佩以相印，賜以大第，又以飾車百乘，黃金千鎰，白璧百雙，錦繡千匹，使為「從約長」。蘇秦乃使人以百金往燕，償旅邸人之百錢。正欲擇日起行，歷說韓魏諸國。忽趙肅侯召蘇秦入朝，有急事商議。蘇秦慌忙來見肅侯。肅侯曰：「適邊吏來報：『秦相國公孫衍出師攻魏，擒其大將龍賈，斬首四萬五千，魏王割河北十城以求和。衍又欲移兵攻趙。』將若之何？」蘇秦聞言，暗暗吃驚：「秦兵若到趙，趙君必然亦效魏求和，『合從』之計不成矣！」正是「人急計生」，且答應過去，另作區處。乃故作安閒之態，拱手對曰：「臣度秦兵疲敝，未能即至趙國，萬一來到，臣自有計退之。」肅侯曰：「先生且暫留敝邑，待秦兵果然不到，方可遠離寡人耳。」這句話，正中蘇秦之意，應諾而退。蘇秦回至府第，喚門下心腹，喚做畢成，至於密室，吩咐曰：「吾有同學故人，名曰張儀，字餘子，乃大梁人氏。我今予汝千金，汝可扮作商賈，變姓名為賈舍人，前往魏邦，尋訪張儀。倘相見時，須如此如此。若到趙之日，又須如此如此。汝可小心在意。」賈舍人領命，連夜望大梁而行。<br>　　話分兩頭。卻說張儀自離鬼谷歸魏，家貧，求事魏惠王不得。後見魏兵屢敗，乃挈其妻去魏遊楚，楚相國昭陽留之為門下客。昭陽將兵伐魏，大敗魏師，取襄陵……等七城。楚威王嘉其功，以「和氏之璧」賜之。何謂「和氏之璧」？當初楚厲王之末年，有楚人卞和，得玉璞於荊山，獻於厲王。王使玉工相之，曰：「石也！」厲王大怒，以卞和欺君，刖其左足。及楚武王即位，和復獻其璞。玉工又以為石。武王怒，刖其右足。及楚文王即位，卞和又欲往獻，奈雙足俱刖，不能行動，乃抱璞於懷，痛哭於荊山之下，三日三夜，泣盡繼之以血。有曉得卞和的，問曰：「汝再獻再刖，可以止矣。尚希賞乎？又何哭為？」和曰：「吾非為求賞也。所恨者，本良玉而謂之石，本貞士而謂之欺，是非顛倒，不得自明，是以悲耳！」楚文王聞卞和之泣，乃取其璞，使玉人剖之，果得無瑕美玉，因製為璧，名曰：「和氏之璧」。今襄陽府南漳縣荊山之顛有池，池旁有石室，謂之抱玉巖，即卞和所居，泣玉處也。楚王憐其誠，以大夫之祿給卞和，終其身。此璧乃無價之寶，只為昭陽滅越敗魏，功勞最大，故以重寶賜之。昭陽隨身攜帶，未嘗少離。一日，昭陽出遊於赤山，四方賓客從行者百人。那赤山下有深潭，相傳姜太公曾釣於此。潭邊建有高樓，眾人在樓上飲酒作樂，已及半酣。賓客慕「和璧」之美，請於昭陽，求借觀之。昭陽命守藏豎於車箱中取出寶櫝至前，親自啟鑰，解開三重錦袱，玉光爍爍，照人顏面。賓客次第傳觀，無不極口稱贊。正賞玩間，左右言：「潭中有大魚躍起。」昭陽起身&#20973;欄而觀，眾賓客一齊出看。那大魚又躍起來，足有丈餘，群魚從之跳躍。俄焉雲興東北，大雨將至，昭陽吩咐：「收拾轉程。」守藏豎欲收「和璧」置櫝，已不知傳遞誰手，竟不見了。亂了一回，昭陽回府，教門下客捱查盜璧之人。門下客曰：「張儀赤貧，素無行。要盜璧除非此人。」昭陽亦心疑之。使人執張儀笞掠之，要他招承。張儀實不曾盜，如何肯服。笞至數百，遍體俱傷，奄奄一息。昭陽見張儀垂死，只得釋放。旁有可憐張儀的，扶儀歸家。其妻見張儀困頓模樣，垂淚而言曰：「子今日受辱，皆由讀書遊說所致，若安居務農，寧有此禍耶？」儀張口向妻使視之，問曰：「吾舌尚在乎？」妻笑曰：「尚在。」儀曰：「舌在，便是本錢，不愁終困也。」於是將息半愈，復還魏國。<br>　　賈舍人至魏之時，張儀已回魏半年矣。聞蘇秦說趙得意，正欲往訪。偶然出門，恰遇賈舍人休車於門外，相問間，知從趙來。遂問：「蘇秦為趙相國，信果真否？」賈舍人曰：「先生何人，得無與吾相國有舊耶？何為問之？」儀告以同學兄弟之情。賈舍人曰：「若是，何不往游？相國必當薦揚。吾賈事已畢，正欲還趙，若不棄嫌微賤，願與先生同載。」張儀欣然從之。即至趙郊，賈舍人曰：「寒家在郊外，有事只得暫別。城內各門俱有旅店，安歇遠客，容卑人過幾日相訪。」張儀辭賈舍人下車，進城安歇。次日，修刺求謁蘇秦。秦預誡門下人，不許為通。候至第五日，方得投進名刺。秦辭以事冗，改日請會。儀復候數日，終不得見，怒欲去。地方店主人拘留之，曰：「子已投刺相府，未見發落，萬一相國來召，何以應之？雖一年半載，亦不敢放去也。」張儀悶甚，訪賈舍人何在，人亦無知者。又過數日，復書刺往辭相府。蘇秦傳命：「來日相見。」儀向店主人假借衣履停當，次日，侵晨往候。蘇秦預先排下威儀，闔其中門，命客從耳門而入。張儀欲登階，左右止之曰：「相國公謁未畢，客宜少待。」儀乃立於廡下，睨視堂前官屬拜見者甚眾。已而，稟事者又有多人。良久，日將昃，聞堂上呼曰：「客今何在？」左右曰：「相君召客。」儀整衣升階，只望蘇秦降坐相迎，誰知秦安坐不動。儀忍氣進揖，秦起立，微舉手答之，曰：「餘子別來無恙？」儀怒氣勃勃，竟不答言。左右稟進午餐。秦復曰：「公事蔥冗，煩餘子久待，恐飢餒，且草率一飯，飯後有言。」命左右設坐於堂下。秦自飯於堂上，珍羞滿案。儀前不過一肉一菜，粗糲之餐而已。張儀本待不吃，奈腹中飢甚，況店主人飯餞先已欠下許多，只指望今日見了蘇秦，便不肯薦用，也有些金資&#36087;發，不想如此光景。正是：「在他矮簷下，誰敢不低頭！」出於無奈，只得含羞舉箸。遙望見蘇秦杯盤狼籍，以其餘肴分賞左右，比張儀所食，還盛許多。儀心中且羞且怒。食畢，秦復傳言：「請客上堂。」張儀舉目觀看，秦仍舊高坐不起。張儀忍氣不過，走上幾步，大罵：「季子，我道你不忘故舊，遠來相投，何竟辱我至此！同學之情何在？」蘇秦徐徐答曰：「以餘子之才，只道先我而際遇了，不期窮困如此。吾豈不能薦於趙侯，使子富貴？但恐子志衰才退，不能有為，貽累於薦舉之人。」張儀曰：「大丈夫自能取富貴，豈賴汝薦乎？」秦曰：「你既能自取富貴，何必來謁？念同學情分，助汝黃金一笏，請自方便！」命左右以金授儀。儀一時性起，將金擲於地下，憤憤而出。蘇秦亦不挽留。儀回至旅店，只見自己鋪蓋，俱已移出在外。儀問其故。店主人曰：「今日足下得見相君，必然贈館授餐，故移出耳。」張儀搖頭，口中只說：「可恨，可恨！」一頭脫下衣履，交還店主人。店主人曰：「莫非不是同學，足下有些妄扳麼？」張儀扯住主人，將往日交情，及今日相待光景，備細述了一遍。店主人曰：「相君雖然倨傲，但位尊權重，禮之當然。送足下黃金一笏，亦是美情，足下收了此金，也可打發飯錢，剩些作歸途之費。何必辭之？」張儀曰：「我一時使性，擲之於地，如今手無一錢，如之奈何？」<br>　　正說話間，只見前番那賈舍人走入店門，與張儀相見，道：「連日少候，得罪！不知先生曾見過蘇相國否？」張儀將怒氣重復弔起，將手往店案上一拍，罵道：「這無情無義的賊！再莫提他！」賈舍人曰：「先生出言太重，何故如此發怒？」店主人遂將相見之事，代張儀敘述一遍：「今欠帳無還，又不能作歸計，好不愁悶！」賈舍人曰：「當初原是小人攛掇先生來的，今日遇而不遇，卻是小人帶累了先生，小人情願代先生償了欠帳，備下車馬，送先生回魏。先生意下何如？」張儀曰：「我亦無顏歸魏了。欲往秦邦一遊，恨無資斧。」賈舍人曰：「先生欲遊秦，莫非秦邦還有同學兄弟麼？」張儀曰：「非也。當今七國中，惟秦最強，秦之力，可以困趙。我往秦，幸得用事，可報蘇秦之仇耳！」賈舍人曰：「先生若往他國，小人不敢奉承。若欲往秦，小人正欲往彼探親，依舊與小人同載，彼此得伴，豈不美哉？」張儀大喜曰：「世間有此高義，足令蘇秦愧死！」遂與賈舍人為八拜之交。賈舍人替張儀算還店錢，見有車馬在門，二人同載，望西秦一路而行。路間為張儀製衣裝，買僕從，凡儀所須，不惜財費。及至秦國，復大出金帛，賂秦惠文王左右，為張儀延譽。<br>　　時惠文王方悔失蘇秦，聞左右之薦，即時召見，拜為客卿，與之謀諸侯之事。賈舍人乃辭去。張儀垂淚曰：「始吾困阨至甚，賴子之力，得顯用秦國，方圖報德，何遽言去耶？」賈舍人笑曰：「臣非能知君，知君者，乃蘇相國也。」張儀愕然良久，問曰：「子以資斧給我，何言蘇相國耶？」賈舍人曰：「相國方倡『合從』之約，慮秦伐趙敗其事，思可以得秦之柄者，非君不可。故先遣臣偽為賈人，招君至趙，又恐君安於小就，故意怠慢，激怒君。君果萌遊秦之意。相君乃大出金資付臣，吩咐恣君所用，必得秦柄而後已。今君已用於秦，臣請歸報相君。」張儀嘆曰：「嗟乎！吾在季子術中，而吾不覺，吾不及季子遠矣。煩君多謝季子，當季子之身，不敢言『伐趙』二字，以此報季子玉成之德也。」<br>　　賈舍人回報蘇秦，秦乃奏趙肅侯曰：「秦兵果不出矣。」於是拜辭往韓，見韓宣惠公曰：「韓地方九百餘里，帶甲數十萬，然天下之強弓勁弩，皆從韓出。今大王事秦，秦必求割地為贄，明年將復求之。夫韓地有限，而秦欲無窮，再三割則韓地盡矣。俗諺云：『寧為雞口，勿為牛後。』以大王之賢，挾強韓之兵，而有『牛後』之名，臣竊羞之！」宣惠公蹴然曰：「願以國聽於先生，如趙王約。」亦贈蘇秦黃金百鎰。蘇秦乃過魏，說魏惠王曰：「魏地方千里，然而人民之眾，車馬之多，無如魏者，於以抗秦有餘也。今乃聽群臣之言，欲割地而臣事秦，倘秦求無已，將若之何？大王誠能聽臣，六國從親，并力制秦，可使永無秦患。臣今奉趙王之命，來此約從。」魏惠王曰：「寡人愚不肖，自取敗辱。今先生以長策下教寡人，敢不從命！」亦贈金帛一車。蘇秦復造齊國，說齊宣王曰：「臣聞臨淄之塗，車轂擊，人肩摩，富盛天下莫比，乃西面而謀事秦，寧不恥乎？且齊地去秦甚遠，秦兵必不能及齊，事秦何為？臣願大王從趙約，六國和親，互相救援。」齊宣王曰：「謹受教！」蘇秦乃驅車西南說楚威王曰：「楚地五千餘里，天下莫強。秦之所患，莫如楚。楚強則秦弱，秦強則楚弱。今列國之士，非從則衡。夫『合從』則諸侯將割地以事楚，『連衡』則楚將割地以事秦，此二策者，相去遠矣！」楚威王曰：「先生之言，楚之福也。」<br>　　秦乃北行回報趙肅侯，行過洛陽，諸侯各發使送之，儀仗旌旄，前遮後擁，車騎輜重，連接二十里不絕，威儀比於王者。一路官員，望塵下拜。周顯王聞蘇秦將至，預使人掃除道路，設供帳於郊外以迎之。秦之老母，扶杖旁觀，嘖嘖驚嘆；二弟及妻嫂側目不敢仰視，俯伏郊迎。蘇秦在車中謂其嫂曰：「嫂向不為我炊，今又何恭之過也？」嫂曰：「見季子位高而金多，不容不敬畏耳！」蘇秦喟然嘆曰：「世情看冷煖，人面逐高低。吾今日乃知富貴之不可少也！」於是以車載其親屬，同歸故里。起建大宅，聚族而居，散千金以贍宗黨。今河南府城內有蘇秦宅遺址，相傳有人掘之，得金百錠，蓋當時所埋也。秦弟代厲羨其兄之貴盛，亦習《陰符》，學遊說之術。<br>　　蘇秦住家數日，乃發車往趙。趙肅侯封為武安君，遣使約齊、楚、魏、韓、燕五國之君，俱到洹水相會。蘇秦同趙肅侯預至洹水，築壇布位，以待諸侯。燕文公先到，次韓宣惠公到。不數日，魏惠王、齊宣王、楚威王陸續俱到。蘇秦先與各國大夫相見，私議坐次。論來楚燕是個老國，齊、韓、趙、魏，都是更姓新國；但此時戰爭之際，以國之大小為敘：楚最大，齊次之，魏次之，次趙，次燕，次韓；內中楚、齊、魏已稱王，趙、燕、韓尚稱侯，爵位相懸，相敘不便。於是蘇秦建議，六國一概稱王。趙王為約主，居主位。楚王等以次居客位，先與各國會議停當。至期，各登盟壇，照位排立。蘇秦歷階而上，啟告六王曰：「諸君山東大國，位皆王爵，地廣兵多，足以自雄。秦乃牧馬賤夫，據咸陽之險，蠶食列國，諸君能以北面之禮事秦乎？」諸侯皆曰：「不願事秦，願奉先生明教。」蘇秦曰：「『合從擯秦』之策，向者已悉陳於諸君之前矣，今日但當刑牲歃血，誓於神明，結為兄弟，務期患難相恤。」六王皆拱手曰：「謹受教！」秦遂捧盤，請六王以次歃血，拜告天地，及六國祖宗，一國背盟，五國共擊。寫下誓書六通，六國各收一通，然後就宴。趙王曰：「蘇秦以大策奠安六國，宜封高爵，俾其往來六國，堅此從約。」五王皆曰：「趙王之言是也！」於是六王合封蘇秦為「從約長」，兼佩六國相印，金牌寶劍，總轄六國臣民。又各賜黃金百鎰，良馬十乘。蘇秦謝恩。六王各散歸國。蘇秦隨趙肅侯歸趙。（此乃周顯王三十六年事也。）史官有詩云：<br>　　　　相要洹水誓明神，唇齒相依骨肉親；假使合從終不解，何難協力滅孤秦？<br>是年，魏惠王燕文王俱薨，魏襄王燕易王嗣立。不知後事如何，且看下回分解。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=89.htm>上一篇</a> &nbsp;&nbsp;&nbsp;&nbsp; <a href=91.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>