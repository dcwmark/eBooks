<html>
<head>
<title>開放文學--東周列國志--第十九回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=18.htm>上一篇</a> &nbsp;&nbsp;&nbsp;&nbsp; <a href=20.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第十九回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>擒傅瑕厲公復國　殺子頹惠王反正</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　話說齊桓公歸國，管仲奏曰：「東遷以來，莫強於鄭。鄭滅東虢而都之，前嵩後河，右洛左濟，虎牢之險，聞於天下，故在昔莊公恃之，以伐宋兼許，抗拒王師。今又與楚為黨。楚，僭國也，地大兵強，吞噬漢陽諸國，與周為敵。君若欲屏王室而霸諸侯，非攘楚不可；欲攘楚，必先得鄭。」桓公曰：「吾知鄭為中國之樞，久欲收之，恨無計耳！」甯戚進曰：「鄭公子突為君二載，祭足逐之而立子忽；高渠彌弒忽而立子亹；我先君殺子亹，祭足又立子儀。祭足以臣逐君，子儀以弟篡兄，犯分逆倫，皆當聲討。今子突在櫟，日謀襲鄭，況祭足已死，鄭國無人。主公命一將往櫟，送突入鄭，則突必懷主公之德，北面而朝齊矣。」桓公然之。遂命賓須無引兵車二百乘，屯於櫟城二十里之外。賓須無預遣人致齊侯之意。鄭厲公突先聞祭足死信，密差心腹到鄭國打聽消息。忽聞齊侯遣兵送已歸國，心中大喜，出城遠接，大排宴會。二人敘話間，鄭國差人已轉，回說：「祭仲已死，如今叔詹為上大夫。」賓須無曰：「叔詹何人？」鄭伯突曰：「治國之良，非將才也。」差人又稟：「鄭城有一奇事：南門之內，有一蛇長八尺，青頭黃尾；門外又有一蛇，長丈餘，紅頭綠尾；鬥於門闕之中，三日三夜，不分勝負。國人觀者如市，莫敢近之。後十七日，內蛇被外蛇咬死。外蛇竟奔入城，至太廟之中，忽然不見。」須無欠身賀鄭伯曰：「君位定矣。」鄭伯突曰：「何以知之？」須無曰：「鄭國外蛇即君也，長丈餘，君居長也。內蛇子儀也，長八尺，弟也。十七日而內蛇被傷，外蛇入城者，君出亡以甲申之夏，今當辛丑之夏，恰十有七年矣。內蛇傷死，此子儀失位之兆；外蛇入於太廟，君主宗祀之徵也。我主方申大義於天下，將納君於正位，蛇鬥適當其時，殆天意乎！」鄭伯突曰：「誠如將軍之言，沒世不敢負德！」賓須無乃與鄭伯定計，夜襲大陵。<br>　　傅瑕率兵出戰，兩下交鋒，不虞賓須無繞出背後，先打破大陵，插了齊國旗號，傅瑕知力不敵，只得下車投降。鄭伯突銜傅瑕十七年相拒之恨，咬牙切齒，叱左右：「斬訖報來！」傅瑕大呼曰：「君不欲入鄭耶？何為殺我？」鄭伯突喚轉問之。傅瑕曰：「君若赦臣一命，臣願梟子儀之首。」鄭伯突曰：「汝有何策，能殺子儀？不過以甘言哄寡人，欲脫身歸鄭耳。」瑕曰：「當今鄭政皆叔詹所掌，臣與叔詹至厚。君能赦我，我潛入鄭國，與詹謀之，子儀之首，必獻於座下。」鄭伯突大罵：「老賊奸詐，焉敢誑吾？吾今放汝入城，汝將與叔詹起兵拒我矣。」賓須無曰：「瑕之妻孥見在大陵，可囚於櫟城為質。」傅瑕叩頭求哀：「如臣失信，誅臣妻子。」且指天日為誓。鄭伯突乃縱之。傅瑕至鄭，夜見叔詹。詹見瑕，大驚曰：「汝守大陵，何以至此？」瑕曰：「齊侯欲正鄭位，命大將賓須無統領大軍，送公子突歸國。大陵已失，瑕連夜逃命至此。齊兵旦晚當至，事在危急。子能斬儀之首，開城迎之，富貴可保，亦免生靈塗炭。轉禍為福，在此一時。不然，悔無及矣！」詹聞言嘿然，良久曰：「吾向日原主迎立故君之議，為祭仲所阻。今祭仲物故，是天助故君。違天必有咎，但不知計將安出？」瑕曰：「可通信櫟城，令速進兵。子出城，偽為拒敵，子儀必臨城觀戰，吾覷便圖之。子引故君入城，大事定矣。」叔詹從其謀，密使人致書於突。傅瑕然後參見子儀，訴以齊兵助突，大陵失陷之事。子儀大驚曰：「孤當以重賂求救於楚，待楚兵到日，內外夾攻，齊兵可退。」叔詹故緩其事。過二日，尚未發使往，諜報：「櫟軍已至城下。」叔詹曰：「臣當引兵出戰。君同傅瑕登城固守。」子儀信以為然。<br>　　卻說鄭伯突引兵先到，叔詹略戰數合，賓須無引齊兵大進，叔詹回車便走。傅瑕從城上大叫曰：「鄭師敗矣！」子儀素無膽勇，便欲下城。瑕從後刺之，子儀死於城上。叔詹叫開城門，鄭伯同賓須無一同入城。傅瑕先往清宮，遇子儀二子，俱殺之。迎突復位。國人素附厲公，歡聲震地。厲公厚賄賓須無，約以冬十月親至齊庭乞盟。須無辭歸。厲公復位數日，人心大定。乃謂傅瑕曰：「汝守大陵，十有七年，力拒寡人，可謂忠於舊君矣。今貪生畏死，復為寡人而弒舊君，汝心不可測也！寡人當為子儀報仇！」喝令力士押出，斬於市曹。其妻孥姑赦弗誅。髯翁有詩嘆云：<br>　　　　鄭突奸雄世所無，借人成事又行誅。傅瑕不愛須臾活，贏得忠名萬古呼。<br>原繁當先贊立子儀，恐其得罪，稱疾告老。厲公使人責之，乃自縊而死。厲公復治逐君之罪，殺公子閼。強鉏避於叔詹之家，叔詹為之求生，乃免死，刖其足。公父定叔出奔衛國。後三年，厲公召而復之，曰：「不可使共叔無後也！」祭足已死勿論。叔詹仍為正卿，堵叔師叔並為大夫，鄭人謂之「三良」。<br>　　再說齊桓公知鄭伯突已復國，衛曹二國，去冬亦曾請盟，欲大合諸侯，刑牲定約。管仲曰：「君新舉霸事，必以簡便為政。」桓公曰：「簡便如何？」管仲曰：「陳、蔡、邾自北杏之後，事齊不貳。曹伯雖未會，已同伐宋之舉。此四國，不必再煩奔走。惟宋衛未嘗與會，且當一見。俟諸國齊心，方舉盟約可也。」言未畢，忽傳報：「周王再遣單蔑報宋之聘，已至衛國。」管仲曰：「宋可成矣。衛居道路之中，君當親至衛地為會，以親諸侯。」桓公乃約宋、衛、鄭三國，會於鄄地。連單子齊侯，共是五位，不用歃血，揖讓而散。諸侯大悅。齊侯知人心悅從，乃大合宋、魯、陳、衛、鄭、許諸國於幽地，歃血為盟，始定盟主之號。此周釐王三年之冬也。<br>　　卻說楚文正熊貲，自得息媯立為夫人，寵幸無比。三年之內，生下二子，長曰熊&#22223;，次曰熊惲。息媯雖在楚宮三載，從不與楚王說話。楚王怪之。一日，問其不言之故。息媯垂淚不答。楚王固請言之，對曰：「吾一婦人而事二夫，縱不能守節而死，又何面目向人言語乎？」言訖淚下不止。胡曾先生有詩云：<br>　　　　息亡身入楚王家，回看春風一面花。感舊不言常掩淚，祇應翻恨有容華。<br>楚王曰：「此皆蔡獻舞之故，孤當為夫人報此仇也，夫人勿憂。」乃興兵伐蔡，入其郛。蔡侯獻舞肉袒伏罪，盡出其庫藏寶玉以賂楚，楚師方退。適鄭伯突遣使告復國於楚。楚王曰：「突復位二年，乃始告孤，慢孤甚矣。」復興兵伐鄭。鄭謝罪請成，楚王許之。周釐王四年，鄭伯突畏楚，不敢朝齊。齊桓公使人讓之。鄭伯使上卿叔詹如齊，謂桓公曰：「敝邑困於楚兵，早夜城守，未獲息肩，是以未修歲事。君若能以威加楚，寡君敢不朝夕立於齊庭乎？」桓公惡其不遜，囚詹於軍府。詹視隙逃回鄭國。自是鄭背齊事楚。不在話下。<br>　　再說周釐王在位五年崩。子閬立，是為惠王。惠王之二年，楚文王熊貲淫暴無政，喜於用兵。先年，曾與巴君同伐申國，而驚擾巴師。巴君怒，遂襲那處，克之。守將閻敖游涌水而遁。楚王殺閻敖。閻氏之族怨王。至是，約巴人伐楚，願為內應。巴兵伐楚，楚王親將迎之，大戰於津。不隄防閻族數百人，假作楚軍，混入陣中，竟來跟尋楚王。楚軍大亂，巴兵乘之，遂大敗楚。楚王面頰中箭而奔。巴君不敢追逐，收兵回國，閻氏之族從之，遂為巴人。楚王回至方城，夜叩城門。鬻拳在門內問曰：「君得勝乎？」楚王曰：「敗矣！」鬻拳曰：「自先王以來，楚兵戰無不勝。巴，小國也，王自將而見敗，寧不為人笑乎？今黃不朝楚，若伐黃而勝，猶可自解。」遂閉門不納。楚王憤然謂軍士曰：「此行再不勝，寡人不歸矣！」乃移兵伐黃。王親鼓，士卒死戰，敗黃師於踖陵。是夜，宿於營中，夢息侯怒氣勃勃而前曰：「孤何罪而見殺？又占吾疆土，淫吾妻室，吾已請於上帝矣！」乃以手批楚王之頰。楚王大叫一聲。醒來箭瘡迸裂，血流不止。急傳令回軍，至於湫地，夜半而薨。鬻拳迎喪歸葬。長子熊&#22223;嗣立。鬻拳曰：「吾犯王二次，縱王不加誅，吾敢偷生乎？吾將從王於地下！」乃謂家人曰：「我死，必葬我於絰皇，使子孫知我守門也。」遂自剄而死。熊&#22223;憐之，使其子孫，世為大閽。先儒左氏稱鬻拳為愛君，史官有詩駁之，曰：<br>　　　　諫主如何敢用兵？閉門不納亦堪驚。若將此事稱忠愛，亂賊紛紛盡借名。<br>　　鄭厲公聞楚文王凶信，大喜曰：「吾無憂矣！」叔詹進曰：「臣聞『依人者危，臣人者辱。』今立國於齊楚之間，不辱即危，非長計也。先君桓武及莊，三世為王朝卿士，是以冠冕列國，征服諸侯。今新王嗣統，聞虢晉二國朝王，王為之饗醴命宥，又賜玉五&#29812;，馬三匹。君不若朝貢於周，若賴王之寵，以修先世卿士之業，雖有大國，不足畏也。」厲公曰：「善。」乃遣大夫師叔如周請朝。師叔回報：「周室大亂。」厲公問：「亂形如何？」對曰：「昔周莊王嬖妾姚姬，謂之王姚，生子頹，莊王愛之，使大夫蒍國為之師傅。子頹性好牛，嘗養牛數百，親自餵養，飼以五穀，被以文繡，謂之『文獸』。凡有出入，僕從皆乘牛而行，踐踏無忌。又陰結大夫蒍國、邊伯、子禽、祝跪、詹父，往來甚密。釐王之世，未嘗禁止。今新王即位，子頹恃在叔行，驕橫益甚。新王惡之，乃裁抑其黨，奪子禽、祝跪、詹父之田。新王又因築苑囿於宮側，蒍國有圃，邊伯有室，皆近王宮，王俱取之，以廣其囿。又膳夫石速進膳不精，王怒，革其祿，石速亦憾王。故五大夫同石速作亂，奉子頹為君以攻王。賴周公忌父同召伯廖等死力拒敵，眾人不能取勝，乃出奔於蘇。先周武王時，蘇忿生為王司寇有功，謂之蘇公，授以南陽之田為采地。忿生死，其子孫為狄所制，乃叛王而事狄，又不繳還采地於周。桓王八年，乃以蘇子之田，畀我先君莊公，易我近周之田。於是蘇子與周嫌隙益深。衛侯朔惡周之立黔牟，亦有夙怨，蘇子因奉子頹奔衛，同衛侯帥師伐王城。周公忌父戰敗，同召伯廖等奉王出奔於鄢。五大夫等尊子頹為王，人心不服。君若興兵納王，此萬世之功也。」厲公曰：「善。雖然，子頹懦弱，所恃者衛燕之眾耳，五大夫無能為也。寡人再使人以理諭之，若悔禍反正，免動干戈，豈不美哉？」一面使人如鄢迎王，暫幸櫟邑。因厲公向居櫟十七年，宮室齊整故也。一面使人致書於王子頹。書曰：<br>　　　　突聞以臣犯君，謂之不忠；以弟奸兄，謂之不順。不忠不順，天殃及之！王子誤聽奸臣之計，放逐其君，若能悔禍之延，奉迎天子，束身歸罪，不失富貴。不然，退處一隅，比於藩服，猶可謝天下之口。惟王子速圖之！<br>子頹得書，猶豫未決。五大夫曰：「騎虎者勢不能復下。豈有尊居萬乘，而復退居臣位者？此鄭伯欺人之語，不可聽之。」頹遂逐出鄭使。鄭厲公乃朝王於櫟，遂奉王襲入成周，取傳國寶器，復還櫟城。時惠王三年也。<br>　　是冬，鄭厲公遣人約會西虢公，同起義兵納王。虢公許之。惠王四年之春，鄭虢二君，會兵於弭。夏四月，同伐王城。鄭厲公親率兵攻南門，虢公率兵攻北門。蒍國忙叩宮門，來見子頹。子頹因飼牛未畢，不即相見。蒍國曰：「事急矣！」乃假傳子頹之命，使邊伯、子禽、祝跪、詹父登陴守禦。周人不順子頹，聞王至，歡聲如雷，爭開城門迎接。蒍國方草國書，謀遣人往衛求救。書未寫就，聞鐘鼓之聲，人報「舊王已入城坐朝矣！」蒍國自刎而死。祝跪子禽死於亂軍之中。邊伯詹父被周人綁縛獻功。子頹出奔西門，使石速押文牛為前隊，牛體肥行遲，悉為追兵所獲，與邊伯詹父一同斬首。髯翁有詩嘆子頹之愚云：<br>　　　　挾寵橫行意未休，私交乘舋起奸謀。一年南面成何事？只合關門去飼牛。<br>又一詩說齊桓公既稱盟主，合倡義納王，不應讓之鄭虢也。詩云：<br>　　　　天子蒙塵九廟羞，紛紛鄭虢效忠謀。如何仲父無遺策，卻讓當時第一籌？<br>惠王復位，賞鄭虎牢以東之地，及后之鞶鑒。賞西虢公以酒泉之邑，及酒爵數器。二君謝恩而歸。鄭厲公於路得疾，歸國而薨。群臣奉世子捷即位，是為文公。<br>　　周惠王五年，陳宣公疑公子禦寇謀叛，殺之。公子完，字敬仲，乃厲公之子，與禦寇相善，懼誅奔齊，齊桓公拜為工正。一日，桓公就敬仲家飲酒甚樂。天色已晚，索燭盡歡。敬仲辭曰：「臣止卜晝，未卜夜，不敢繼以燭也。」桓公曰：「敬仲有禮哉！」贊嘆而去。桓公以敬仲為賢，使食於田，是為田氏之祖。是年魯莊公為圖婚之事，會齊大夫高傒於防地。卻說魯夫人文姜，自齊襄公變後，日夜哀痛想憶，遂得嗽疾。內侍進莒醫察脈。文姜久曠之後，慾心難制，遂留莒醫飲食，與之私通。後莒醫回國，文姜託言就醫，兩次如莒，館於莒醫之家。莒醫復薦人以自代，文姜老而愈淫，然終以不及襄公為恨。周惠王四年秋七月，文姜病愈劇，遂薨於魯之別寢。臨終謂莊公曰：「齊女今長成十八歲矣。汝當速娶，以正六宮之位。萬勿拘終喪之制，使我九泉之下，懸念不了。」又曰：「齊方圖伯，汝謹事之，勿替世好。」言訖而逝。莊公喪葬如常禮。遵依遺命，其年便欲議婚。大夫曹劌曰：「大喪在殯，未可驟也。請俟三年喪畢行之。」莊公曰：「吾母命我矣。乘凶則驟，終喪則遲，酌其中可也。」遂以期年之後，與高傒申訂前約，請自如齊，行納幣之禮。齊桓公亦以魯喪未終，請緩其期。直至惠王七年，其議始定，以秋為吉。時莊公在位二十四年，年已三十有七歲矣。意欲取悅齊女，凡事極其奢侈。又念父桓公薨於齊國，今復娶齊女，心終不安，乃重建桓宮，丹其楹，刻其桷，欲以媚亡者之靈。大夫御孫切諫，不聽。是夏，莊公如齊親迎。至秋八月，姜氏至魯，立為夫人，是為哀姜。大夫宗婦，行見小君之禮，一概用幣。御孫私嘆曰：「男贄大者玉帛，小者禽鳥，以章物采。女贄不過榛栗棗脩，以告虔也。今男女同贄，是無別也。男女之別，國之大節，而由夫人亂之，其不終乎？」自姜氏歸魯後，齊魯之好愈固矣。齊桓公復同魯莊公合兵伐徐，伐戎，徐戎俱臣服於齊。鄭文公見齊勢愈大，恐其侵伐，遂遺使請盟。不知後事如何，且看下回分解。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=18.htm>上一篇</a> &nbsp;&nbsp;&nbsp;&nbsp; <a href=20.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>