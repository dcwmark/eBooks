<html>
<head>
<title>開放文學--東周列國志--第三十九回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=38.htm>上一篇</a> &nbsp;&nbsp;&nbsp;&nbsp; <a href=40.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第三十九回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>柳下惠授詞卻敵　晉文公伐衛破曹</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　話說晉文公定了溫、原、樊陽、攢茅四邑封境，直通太行山之南，謂之南陽。此周襄王十七年之冬也。時齊孝公亦有嗣伯之意。自無虧之死，惡了魯僖公。鹿上不署，彆了宋襄公。孟會不赴，背了楚成王。諸侯離心，朝聘不至。孝公心懷憤怒，欲用兵中原，以振先業。乃集群臣問曰：「先君桓公在日，無歲不征，無日不戰。今寡人安坐朝堂，如居蝸殼之中，不知外事，寡人愧之！昔年魯侯謀救無虧，與寡人為難，此仇未報。今魯北與衛結，南與楚通，倘結連伐齊，何以當之？聞魯歲飢，寡人意欲乘此加兵，以杜其謀。諸卿以為何如？」上卿高虎奏曰：「魯方多助，伐之未必有功。」孝公曰：「雖無功，且試一行，以觀諸侯離合之狀。」乃親率車徒二百乘，欲侵魯之北鄙。邊人聞信，先來告急。魯正值飢饉之際，民不勝兵，大夫臧孫辰言於僖公曰：「齊挾忿深入，未可與爭勝負也，請以辭令謝之！」僖公曰：「當今善為辭令者何人？」臧孫辰對曰：「臣舉一人，乃先朝司空無駭之子，展氏獲名，字子禽，官拜士師，食邑柳下。此人外和內介，博文達理，因居官執法，不合於時，棄職歸隱。若得此人為使，定可不辱君命，取重於齊矣。」僖公曰：「寡人亦素知其人，今安在？」曰：「見在柳下。」使人召之，展獲辭以病不能行。臧孫辰曰：「禽有從弟名喜，雖在下僚，頗有口辯。若令喜就獲之家，請其指授，必有可聽。」僖公從之。展喜至柳下，見了展獲，道達君命。展獲曰：「齊之伐我，欲紹桓公之伯業也。夫圖伯莫如尊王，若以先王之命責之，何患無辭？」展喜復於僖公曰：「臣知所以卻齊矣。」僖公已具下犒師之物，無非是牲醴粟帛之類，裝做數車，交與展喜。喜至北鄙，齊師尚未入境，乃迎將上去。至汶南地方，剛遇齊兵前隊，乃崔夭為先鋒。展喜先將禮物呈送崔夭。崔夭引至大軍，謁見齊侯，呈上犒軍禮物，曰：「寡君聞君親舉玉趾，將辱臨於敝邑，使下臣喜奉犒執事。」孝公曰：「魯人聞寡人興師，亦膽寒乎？」喜答曰：「小人則或者膽寒，下臣不知也。若君子，則全無懼意。」孝公曰：「汝國文無施伯之智，武無曹劌之勇，況正逢飢饉，野無青草，何所恃而不懼？」喜答曰：「敝邑別無所恃，所恃者先王之命耳。昔周先王封太公於齊，封我先君伯禽於魯，使周公與太公割牲為盟，誓曰：『世世子孫，同獎王室，無相害也。』此語載在盟府，太史掌之。桓公是以九合諸侯，而先與莊公為柯之盟，奉王命也。君嗣位九年，敝邑君臣，引領望齊曰：『庶幾修先伯主之業，以親睦諸侯。』若棄成王之命，違太公之誓，墮桓公之業，以好為仇，度君侯之必不然也。敝邑恃此不懼。」孝公曰：「子歸語魯侯，寡人願修睦，不復用兵矣。」即日傳令班師。潛淵有詩，譏臧孫辰知柳下惠之賢，不能薦引同朝。詩云：<br>　　　　北望烽煙魯勢危，片言退敵奏功奇。臧孫不肯開賢路，柳下仍淹展士師。<br>展喜還魯，復命於僖公。臧孫辰曰：「齊師雖退，然其意實輕魯。臣請偕仲遂如楚，乞師伐齊，使齊侯不敢正眼覷魯，此數年之福也。」僖公以為然。乃使公子遂為正使，臧孫辰為副使，行聘於楚。<br>　　臧孫辰素與楚將成得臣相識，使得臣先容於楚王，謂楚王曰：「齊背鹿上之約，宋為泓水之戰，二國者，皆楚仇也。王若問罪於二國，寡君願悉索敝賦，為王前驅。」楚成王大喜。即拜成得臣為大將，申公叔侯副之，率兵伐齊。取陽穀之地，以封齊桓公之子雍，使雍巫相之。留甲士千人，從申公叔侯屯戍，以為魯之聲援。成得臣奏凱還朝。令尹子文時已年老，請讓政於得臣。楚王曰：「寡人怨宋，甚於怨齊。子玉已為我報齊矣，卿為我伐宋，以報鄭之仇。俟凱旋之日，聽卿自便何如？」子文曰：「臣才萬不及子玉，願以自代，必不誤君王之事。」楚王曰：「宋方事晉，楚若伐宋，晉必救之。兩當晉宋，非卿不可，卿強為寡人一行。」乃命子文治兵於暌，簡閱車馬，申明軍法。子文滿意欲顯子玉之能，是日草草完事，終朝畢事，不戮一人。楚王曰：「卿閱武而不戮一人，何以立威？」子文奏曰：「臣之才力，比於強駑之末矣。必欲立威，非子玉不可。」楚王更使得臣治兵於蒍。得臣簡閱精細，用法嚴肅，有犯不赦，竟一日之長，方纔事畢。總計鞭七人之背，貫三人之耳，真個鐘鼓添聲，旌旗改色。楚王喜曰：「子玉果將才也！」子文復請致政，楚王許之。乃以得臣為令尹，掌中軍元帥事。群臣皆造子文之宅，賀其舉薦得人，致酒相款。時文武畢集，惟大夫蒍呂臣有微恙不至。酒至半酣，閽人報：「門外有一小兒求見。」子文命召人。那小兒舉手鞠躬，竟造末席而坐，飲酒啖炙，傍若無人。有人認識此兒，乃蒍呂臣之子，名日蒍賈，年方一十三歲。子文異之，問曰：「某為國得一大將，國老無不賀，爾小子獨不賀，何也？」蒍賈曰：「諸公以為可賀，愚以為可弔耳！」子文怒曰：「汝謂可弔，有何說？」賈曰：「愚觀子玉為人，勇於任事，而昧於決機。能進而不能退，可使佐鬥，不可專任也。若以軍政委之，必至僨事。諺云『太剛則折』，子玉之謂矣！舉一人而敗國，又何賀焉？如其不敗，賀未晚也。」左右曰：「此小兒狂言，不須聽之。」蒍賈大笑而出，眾公卿俱散。<br>　　明日，楚王拜得臣為大將，親統大兵，糾合陳、蔡、鄭、許四路諸侯，一同伐宋，圍其緡邑。宋成公使司馬公孫固如晉告急。晉文公集群臣問計。先軫進曰：「方今惟楚強橫，而於君有私恩。今楚戍穀伐宋，生事中原，此天授我以救災恤患之名也。取威定伯，在此舉矣！」文公曰：「寡人欲解齊宋之患，如何而可？」狐偃進曰：「楚始得曹而新婚於衛，是二國又皆主公之仇也。若興師以伐曹衛，楚必移兵來救，則齊宋寬矣。」文公曰：「善。」乃以其謀告公孫固，使回報宋公，令其堅守。公孫固領命去了。文公以兵少為慮。趙衰進曰：「古者大國三軍，次國二軍，小國一軍。我曲沃武公，始以一軍受命。獻公始作二軍，以滅霍、魏、虞、虢諸國，拓地千里。晉在今日，不得為次國，宜作三軍。」文公曰：「三軍既作，遂可用否？」趙衰曰：「未也。民未知禮，雖聚而易散。君盍大蒐以示之禮，使民知尊卑長幼之序，動親上死長之心，然後可用。」文公曰：「作三軍，必須立元帥，誰堪其任？」趙衰對曰：「夫為將者，有勇不如有智，有智不如有學。君如求智勇之將，不患無人。若求有學者，臣所見惟郤縠一人耳。縠年五十餘矣，好學不倦，說《禮》《樂》而敦《詩》《書》。夫《禮》、《樂》、《詩》、《書》，先王之法，德義之府也。民生以德義為本，兵事以民為本。惟有德義者，方能恤民。能恤民者，方能用兵。」文公曰：「善。」乃召郤縠為元帥，縠辭不受。文公曰：「寡人知卿，卿不可辭！」強之再三，乃就職。擇日，大蒐於被廬，作中上下三軍。郤縠將中軍，郤溱佐之，祁瞞掌大將旗鼓。使狐偃將上軍，偃辭曰：「臣兄在前，弟不可以先兄。」乃命狐毛將上軍，狐偃佐之。使趙衰將下軍，衰辭曰：「臣貞慎不如欒枝，有謀不如先軫，多聞不如胥臣。」乃命欒枝將下軍，先軫佐之。荀林父御戎，魏犨為車右，趙衰為大司馬。郤縠登壇發令。三通鼓罷，操演陣法，少者在前，長者在後，坐作進退，皆有成規。有不能者，教之；三教而不遵，以違令論，然後用刑。一連操演三日，奇正變化，指揮如意。眾將見卻縠寬嚴得體，無不悅服。方欲鳴金收軍，忽將臺之下，起一陣旋風，竟將大帥旗杆，吹為兩段，眾皆變色。卻縠曰：「帥旗倒折，主將當應之。吾不能久與諸子同事，然主公必成大功。」眾問其故，縠但笑而不答。時周襄王十九年，冬十二月之事也。<br>　　明年春，晉文公議分兵以伐曹衛，謀於郤縠。縠對曰：「臣已與先軫商議停當矣。今日非與曹衛為難也，分兵可以當曹衛，而不可以當楚。主公宜以伐曹為名，假道於衛，衛曹方睦，必然不允。我乃從南河濟師，出其不意，直搗衛境，所謂『迅雷不及掩耳』，勝有八九。既勝衛，然後乘勢而臨曹。曹伯素失民心，又惕於敗衛之威，其破曹必矣！」文公喜曰：「子真有學之將也！」即使人如衛假道伐曹。衛大夫元咺請於成公曰：「始晉君出亡過我，先君未嘗加禮。今來假道，君必聽之。不然，彼將先衛而後曹矣。」成公曰：「寡人與曹共服於楚，若假以伐曹之路，恐未結晉歡，而先取楚怒也。怒晉，猶恃有楚，並怒楚，將何恃乎？」遂不許。晉使回報文公。文公曰：「不出元帥所料也！」乃命迂道南行。渡了黃河，行至五鹿之野，文公曰：「嘻！此介子推割股處也！」不覺淒然淚下，諸將皆感嘆助悲。魏犨曰：「吾等當拔城取邑，為君雪往年之恥，何用嘆息？」先軫曰：「武子之言是也。臣願率本部之兵，獨取五鹿。」文公壯其言，許之。魏犨曰：「吾當助子一臂。」二將升車前進。先軫令軍士多帶旗幟，凡所過山林高阜之處，便教懸插，務要透出林表。魏犨曰：「吾聞『兵行詭道』，今遍張旗表，反使敵人知備，不知何意？」先軫曰：「衛素臣服於齊，近改事荊蠻，國人不順，每虞中國之來討。吾主欲繼齊圖伯，不可示弱，當以先聲奪之。」<br>　　卻說五鹿百姓，不意晉兵猝然來到，登城瞭望，但見旌旗布滿山林，正不知兵有多少。不論城內城外居民，爭先逃竄，守臣禁止不住。先軫兵到，無人守禦，一鼓拔之。遣人報捷於文公。文公喜形於色，謂狐偃曰：「舅云得土，今日驗矣！」乃留老將郤步揚屯守五鹿，大軍移營，進屯斂盂。郤縠忽然得病，文公親往視之。郤縠曰：「臣蒙主公不世之遇，本欲塗肝裂腦，以報知己。奈天命有限，當應折旗之兆，死在旦夕！尚有一言奉啟。」文公曰：「卿有何言？寡人無不聽教。」縠曰：「君之伐曹衛，本謀固以致楚也。致楚必先計戰，計戰必先合齊秦。秦遠而齊近，君速遣一使結好齊侯，願與結盟。齊方惡楚，亦思結晉。倘得齊侯降臨，則衛曹必懼而請成，因而收秦。此制楚之全策也。」文公曰：「善。」遂遣使通好於齊，敘述桓公先世之好，願與結盟，同攘荊蠻。<br>　　時齊孝公已薨，國人推立其弟潘，是為昭公。潘，葛嬴所生也，新嗣大位。以取穀之故，正欲結晉以抗楚。聞知晉侯屯軍斂盂，即日命駕至衛地相會。衛成公見五鹿已失，忙使寧速之子寧俞，前來謝罪請成。文公曰：「衛不容假道，今懼而求成，非其本心。寡人旦夕當踏平楚丘矣。」寧俞還報衛侯。時楚丘城中，訛傳晉兵將到，一夕五驚。俞謂衛成公曰：「晉怒方盛，國人震恐，君不如暫出城避之。晉知主公已出，必不來攻楚丘。然後再乞晉好，保全社稷可也。」成公嘆曰：「先君不幸失禮於亡公子，寡人又一時不明，不允假道，以至如此。累及國人，寡人亦無面目居於國中！」乃使大夫咺同其弟叔武攝國事，自己避居襄牛之地；一面使大夫孫炎，求救於楚。時乃春二月也。髯翁有詩云：<br>　　　　納姬贈馬怪紛紛，患難何須具主賓？誰知五鹿開疆者，便是當年求乞人！<br>　　是月，郤縠卒於軍。晉文公悼惜不已，使人護送其喪歸國。以先軫有取五鹿之功，升為元帥。用胥臣佐下軍，以補先軫之缺。（因趙衰前薦胥臣多聞，是以任之。）文公欲遂滅衛國，先軫諫曰：「本為楚困齊宋，來拯其危，今齊宋之患未解，而先覆人國，非伯者存亡恤小之義也。況衛雖無道，其君已出，廢置在我。不如移兵東伐曹。比及楚師救衛，則我已在曹矣。」文公然其言。<br>　　三月，晉師圍曹。尊共公集群臣問計。僖負羈進曰：「晉君此行，為報觀脅之怨也。其怒方深，不可較力。臣願奉使謝罪請平，以救一國百姓之難。」曹共公曰：「晉不納衛，肯獨納曹乎？」大夫于朗進曰：「臣聞晉侯出亡過曹，負羈私餽飲食，今又自請奉使，此乃賣國之計，不可聽之。主公先斬負羈，臣自有計退晉。」曹共公曰：「負羈謀國不忠，姑念世臣，免殺罷官。」負羈謝恩出朝去了。正是：「閉門不管窗前月，吩咐梅花自主張。」共公問于朗：「計將安出？」于朗曰：「晉侯恃勝，其氣必驕。臣請詐為密書，約以黃昏獻門。預使精兵挾弓弩，伏於城堧之內，哄得晉侯入城，將懸門放下，萬矢俱發，不愁不為齏粉。」曹共公從其計。晉侯得于朗降書，便欲進城。先軫曰：「曹力未虧，安知非詐？臣請試之。」乃擇軍中長鬚偉貌者，穿晉侯衣冠代行。寺人勃鞮自請為御。黃昏左側，城上豎起降旗一面，城門大開，假晉侯引著五百餘人，長驅而入。未及一半，但聞城堧之內，梆聲亂響，箭如飛蝗射來。急欲回車，門已下閘。可惜勃鞮及三百餘人，死做一堆！幸得晉侯不去，不然，「崑崗失火，玉石俱焚」了。晉文公先年過曹，曹人多有認得的，其夜倉卒不辨真偽。于朗只道晉侯已死，在曹共公面前，好不誇嘴！及至天明辨驗，方知是假的，早減了一半興。其未曾入城者，逃命來見晉侯。晉侯怒上加怒，攻城愈急。于朗又獻計曰：「可將射死晉兵，暴屍於城上，彼軍見之，必然慘沮，攻不盡力。再延數日，楚救必至，此乃搖動軍心之計也。」曹共公從之。晉軍見城頭用枰竿懸屍，纍纍相望，口中怨嘆不絕。文公謂先軫曰：「軍心恐變，如之奈何？」先軫對曰：「曹國墳墓，俱在西門之外。請分軍一半，列營於墓地，若將發掘者，城中必懼，懼必亂，而後乃可乘也。」文公曰：「善。」乃令軍中揚言：「將發曹人之墓。」使狐毛狐偃率所部之眾，移屯墓地，備下鍬鋤，限定來日午時，各以墓中髑髏獻功。城內聞知此信，心膽俱裂。曹共公使人於城上大叫：「休要發墓，今番真正願降！」先軫亦使人應曰：「汝誘殺我軍，復磔屍城上，眾心不忍，故將發墓，以報此恨！汝能殯殮死者，以棺送還吾軍，吾當歛兵而退矣。」曹人覆曰：「既如此，請寬限三日！」先軫應曰：「三日內不送屍棺，難怪我辱汝祖宗也！」曹共公果然收取城上屍骸，計點數目，各備棺木，三日之內，盛歛得停停當當，裝載乘車之上。先軫定下計策，預令狐毛、狐偃、欒枝、胥臣整頓兵車，分作四路埋伏。只等曹人開門出棺，四門一齊攻打進去。到第四日，先軫使人於城下大叫：「今日還我屍棺否？」曹人城上應曰：「請解圍退兵五里，即當交納。」先軫稟知文公，傳令退兵，果退五里之遠。城門開處，棺車分四門推出。纔出得三分之一，忽聞砲聲大舉，四路伏兵一齊發作，城門被喪車填塞，急切不能關閉，晉兵乘亂攻入。曹共公方在城上彈壓，魏犨在城外看見，從車中一躍登城，劈胸揪住，縛做一束。于朗越城欲遁，被填頡獲住斬之。晉文公率眾將登城樓受捷。魏犨獻曹伯襄，顛頡獻于朗首級，眾將各有擒獲。晉文公命取仕藉觀之，乘軒者三百人，各有姓名，按藉拘拿，無一脫者。籍中不見僖負羈名字，有人說：「負羈為勸曹君行成，已除籍為民矣。」文公乃面數曹伯之罪曰：「汝國只有一賢臣汝不能用，郤任用一班宵小，如小兒嬉戲，不亡何待」喝教：「幽於大寨，俟勝楚之後，待聽處分。」其乘軒三百人，盡行誅戮，抄沒其家，以賞勞軍士。僖負羈有盤&#39153;之惠，家住北門，環北門一帶，傳令：「不許驚動，如有犯僖氏一草一木者斬首！」晉侯分調諸將，一半守城，一半隨駕，出屯大寨。胡曾先生詠史詩云：<br>　　　　曹伯慢賢遭縶虜，負羈行惠免誅夷。眼前不肯行方便，到後方知是與非。<br>　　郤說魏犨顛頡二人，素有挾功驕恣之意，今日見晉侯保全僖氏之令，魏犨忿然曰：「吾等今日擒君斬將，主公並無一言褒獎。些須盤&#39153;，所惠幾何，郤如此用情，真個輕重不分了！」顛頡曰：「此人若仕於晉，必當重用，我等被他欺壓，不如一把火燒死了他，免其後患。便主公曉得，難道真個斬首不成？」魏犨曰：「言之有理。」二人相與飲酒，候至夜靜，私領軍卒，圍住僖負羈之家，前後門放起火來，火燄沖天。魏犨乘醉恃勇，躍上門樓，冒著火勢，在簷溜上奔走如飛，欲尋僖負羈殺之。誰知棟榱焚毀，倒塌下來，撲陸一聲，魏犨失腳墜地，跌個仰面朝天。只聽得天崩地裂之聲，一根敗棟刮喇的，正打在魏犨胸脯上。魏犨大痛無聲，登時口吐鮮血，前後左右，火毬亂滾，只得掙&#18847;起來，兀自攀著庭柱，仍躍上屋，盤旋而出。滿身衣服，俱帶著火，扯得赤條條，方免焚身之禍。魏犨雖然勇猛，此時不繇不困倒了。剛遇顛頡來到，扶到空閒去處，解衣衣之，一同上車，回寓安歇。<br>　　卻說狐偃胥臣在城內，見北門火起，疑有軍變，慌忙引兵來視。見僖負羈家中被火，急教軍士撲滅，已自焚燒得七零八落。僖負羈率家人救火，觸煙而倒，比及救起，已中火毒，不省人事。其妻曰：「不可使僖氏無後！」乃抱五歲孩兒僖祿奔後園，立污池中得免。亂到五更，其火方熄。僖氏家丁死者數人，殘毀房舍民居數十餘家。狐偃胥臣訪知是魏犨顛頡二人放的火，大驚，不敢隱瞞，飛報大寨。那大寨離城五里，是夜雖望見城中火光，不甚明白，直到天明，文公接得申報，方知其故。即刻駕車入城，先到北門來看僖負羈，負羈張目一看，遂瞑。文公嘆息不已。負羈妻抱著五歲孩兒僖祿，哭拜於地。文公亦為垂淚，謂曰：「賢嫂不必愁煩，寡人為汝育之。」即懷中拜為大夫，厚贈金帛，殯葬負羈，攜其妻子歸晉。直待曹伯歸附之後，負羈妻願歸鄉省墓，乃遣人送歸。僖祿長成，仍仕於曹為大夫。此是後話。<br>　　當日文公命司馬趙衰，議違命放火之罪，欲誅魏犨顛頡。趙衰奏曰：「此二人有十九年從亡奔走之勞，近又立有大功，可以赦之！」文公怒曰：「寡人所以取信於民者，令也。臣不遵令，不謂之臣，君不能行令於臣，不謂之君。不君不臣，何以立國？諸大夫有勞於寡人者甚眾，若皆可犯令擅行，寡人自今不復能出一令矣！」趙衰復奏曰：「主公之言甚當。然魏犨材勇，諸將莫及，殺之誠為可惜！且罪有首從，臣以為借顛頡一人，亦足警眾，何必並誅？」文公曰：「聞魏犨傷胸不能起，何惜此旦暮將死之人，而不以行吾法乎？」趙衰曰：「臣請以君命問之，如其必死，誠如君言。倘尚可驅馳，願留此虎將，以備緩急。」文公點頭道：「是。」乃使荀林父往召顛頡，使趙衰視魏犨之病。不知魏犨性命如何，且看下回分解。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=38.htm>上一篇</a> &nbsp;&nbsp;&nbsp;&nbsp; <a href=40.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>