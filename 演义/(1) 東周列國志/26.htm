<html>
<head>
<title>開放文學--東周列國志--第二十六回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=25.htm>上一篇</a> &nbsp;&nbsp;&nbsp;&nbsp; <a href=27.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第二十六回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>歌扊&#25157;百里認妻　獲陳寶穆公證夢</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　話說秦穆公深知百里奚之才，欲爵為上卿。百里奚辭曰：「臣之才，不如臣友蹇叔十倍。君欲治國家，請任蹇叔而臣佐之。」穆公曰：「子之才，寡人見之真矣，未聞蹇叔之賢也。」奚對曰：「蹇叔之賢，豈惟君未之聞，雖齊宋之人，亦莫之聞也。然而臣獨知之。臣嘗出遊於齊，欲委質於公子無知，蹇叔止臣曰：『不可。』臣因去齊，得脫無知之禍。嗣遊於周，欲委質於王子頹，蹇叔復止臣曰：『不可。』臣復去周，得脫子頹之禍。後臣歸虞，欲委質於虞公，蹇叔又止臣曰：『不可。』臣時貧甚，利其爵祿，姑且留事，遂為晉俘。夫再用其言，以脫於禍，一不用其言，幾至殺身，此其智勝於中人遠矣。今隱於宋之鳴鹿村，宜速召之。」穆公乃遣公子縶假作商人，以重幣聘蹇叔於宋。百里奚另自作書致意。<br>　　公子縶收拾行囊，駕起犢車二乘，逕投鳴鹿村來。見數人息耕於隴上，相賡而歌。歌曰：<br>　　　　山之高兮無攆，途之濘兮無燭。相將隴上兮，泉甘而土沃。勤吾四體兮，分吾五穀。三時不害兮饔&#39153;足，樂此天命兮無榮辱！<br>縶在車中，聽其音韻，有絕塵之致，乃嘆謂御者曰：「古云『里有君子，而鄙俗化。』今入蹇叔之鄉，其耕者皆有高遁之風，信乎其賢也。」乃下車，問耕者曰：「蹇叔之居安在？」耕者曰：「子問之何為？」縶曰：「其故人百里奚有書，託吾致之。」耕者指示曰：「前去竹林深處，左泉右石，中間一小茅廬，乃其所也。」縶拱手稱謝。復登車，行將半里，來至其處。縶舉目觀看，風景果是幽雅。隴西居士有隱居詩云：<br>　　　　翠竹林中景最幽，人生此樂更何求？數方白石堆雲起，一道清泉接澗流；得趣猿猴堪共樂，忘機麋鹿可同遊。紅塵一任漫天去，高臥先生百不憂。<br>縶停車於草廬之外，使從者叩其柴扉。有一小童子，啟門而問曰：「佳客何來？」縶曰：「吾訪蹇先生來也。」童子曰：「吾主不在。」縶曰：「先生何往？」童子曰：「與鄰叟觀泉於石梁，少頃便回。」縶不敢輕造其廬，遂坐於石上以待之。童子將門半掩，自入戶內。須臾之間，見一大漢，濃眉環眼，方面長身，背負鹿蹄二隻，從田塍西路而來。縶見其容貌不凡，起身迎之。那大漢即置鹿蹄於地，與縶施禮。縶因叩其姓名。大漢答曰：「某蹇氏，丙名，字白乙。」縶曰：「蹇叔是君何人？」對曰：「乃某父也。」縶重復施禮，口稱：「久仰！」大漢曰：「足下何人？到此貴幹？」縶曰：「有故人百里奚，今仕於秦，有書信託某奉候尊公。」蹇丙曰：「先生請入草堂少坐，吾父即至矣。」言畢，推開雙扉，讓公子縶先入。蹇丙復取鹿蹄負之，至於草堂。童子收進鹿蹄。蹇丙又復施禮，分賓主坐定。公子縶與蹇丙談論些農桑之事，因及武藝。丙講說甚有次第，縶暗暗稱奇，想道：「有其父方有其子，井伯之薦不虛也。」獻茶方罷，蹇丙使童子往門首伺候其父。少頃，童子報曰：「翁歸矣！」<br>　　卻說蹇叔與鄰叟二人，肩隨而至，見門前有車二乘，駭曰：「吾村中安得有此車耶？」蹇丙趨出門外，先道其故。蹇叔同二叟進入草堂，各各相見，敘次坐定。蹇叔曰：「適小兒言吾弟井伯有書，乞以見示！」公子縶遂將百里奚書信呈上。蹇叔啟緘觀之。略曰：<br>　　　　奚不聽兄言，幾蹈虞難。幸秦君好賢，贖奚於牧豎之中，委以秦政。奚自量才智不逮恩兄，舉兄同事。秦君敬慕若渴，特命大夫公子縶布幣奉迎。惟冀幡然出山，以酬生平未足之志。如兄戀戀山林，奚亦當棄爵祿相從於鳴鹿之鄉矣！<br>蹇叔曰：「井伯何以見知於秦君也？」公子縶將百里奚為媵逃楚，秦君聞其賢，以五羊皮贖歸始末，敘述一遍。「今蹇君欲爵以上卿，井伯自言不及先生，必求先生至秦，方敢登仕。寡君有不腆之幣，使縶致命。」言訖，即喚左右於車廂中取出徵書禮幣，排列草堂之中。鄰叟俱山野農夫，從未見此盛儀，相顧驚駭，謂公子縶曰：「吾等不知貴人至此，有失迴避。」縶曰：「何出此言？寡君望蹇先生之臨，如枯苗望雨。煩二位老叟相勸一聲，受賜多矣！」二叟謂蹇叔曰：「既秦邦如此重賢，不可虛貴人來意。」蹇叔曰：「昔虞公不用井伯，以致敗亡。若秦君肯虛心仕賢，一井伯已足。老夫用世之念久絕，不得相從。所賜禮幣，望乞收回，求大夫善為我辭！」公子縶曰：「若先生不往，井伯亦必不獨留。」蹇叔沉吟半晌，嘆曰：「井伯懷才未試，求仕已久，今適遇明主，吾不得不成其志。勉為井伯一行，不久仍歸耕於此耳。」童子報：「鹿蹄已熟。」蹇叔命取&#29248;頭新釀，<img src=MWPUU.BMP align=absmiddle border=0>之以奉客。公子縶西席，二叟相陪，瓦杯木箸，賓主勸酬，欣然醉飽。不覺天色已晚，遂留縶於草堂安宿。次早，二叟攜樽餞行，依前敘坐。良久，公子縶誇白乙之才，亦要他同至秦邦。蹇叔許之。乃以秦君所贈禮幣，分贈二叟，囑咐看覷家間：「此去不久，便再得相敘。」再吩咐家人：「勤力稼穡，勿致荒蕪。」二叟珍重而別。蹇叔登車，白乙丙為御。公子縶另自一車，並駕而行。夜宿曉馳，將近秦郊，公子縶先驅入朝，參謁了秦穆公，言：「蹇先生已到郊外。其子蹇丙，亦有揮霍之才，臣並取至，以備任使。」穆公大喜，乃命百里奚往迎。<br>　　蹇叔既至，穆公降階加禮，賜坐而問之曰：「井伯數言先生之賢，先生何以教寡人乎？」蹇叔對曰：「秦僻在西土，鄰於戎狄，地險而兵強，進足以戰，退足以守。所以不列於中華者，威德不及故也。非威何畏，非德何懷；不畏不懷，何以成霸？」穆公曰：「威與德二者孰先？」蹇叔對曰：「德為本，威濟之。德而不威，其國外削；威而不德，其民內潰。」穆公曰：「寡人欲布德而立威，何道而可？」蹇叔對曰：「秦雜戎俗，民鮮禮教，等威不辨，貴賤不明，臣請為君先教化而後刑罰。教化既行，民知尊敬其上，然後恩施而知感，刑用而知懼，上下之間，如手足頭目之相為。管夷吾節制之師，所以號令天下而無敵也。」穆公曰：「誠如先生之言，遂可以霸天下乎？」蹇叔對曰：「未也。夫霸天下者有三戒：毋貪，毋忿，毋急。貪則多失，忿則多難，急則多蹶。夫審大小而圖之，烏用貪？衡彼己而施之，烏用忿？酌緩急而布之，烏用急？君能戒此三者，於霸也近矣。」穆公曰：「善哉言乎！請為寡人酌今日之緩急。」蹇叔對曰：「秦立國西戎，此禍福之本也。今齊侯已耄，霸業將衰。君誠善撫雍渭之眾，以號召諸戎，而征其不服者。諸戎既服，然後歛兵以俟中原之變，拾齊之遺，而布其德義。君雖不欲霸，不可得而辭矣。」穆公大悅曰：「寡人得二老，真庶民之長也！」乃封蹇叔為右庶長，百里奚為左庶長，位皆上卿，謂之「二相」。並召白乙丙為大夫。自二相兼政，立法教民，興利除害，秦國大治。史官有詩云：<br>　　　　子縶薦奚奚薦叔，轉相汲引布秦庭。但能好士如秦穆，人傑何須問地靈。<br>穆公見賢才多出於異國，益加採訪。公子縶薦秦人西乞術之賢，穆公亦召用之。百里奚素聞晉人繇余負經綸之略，私詢於公孫枝。枝曰：「繇余在晉不遇，今已仕於西戎矣。」奚嘆惜不已。<br>　　卻說百里奚之妻杜氏，自從其夫出遊，紡績度日。後遇饑荒，不能存活，攜其子趁食他鄉，展轉流離，遂入秦國，以澣衣為活。其子名視，字孟明，日與鄉人打獵角藝，不肯營生。杜氏屢諭不從。及百里奚相秦，杜氏聞其姓名，曾於車中望見，未敢相認。因府中求澣衣婦，杜氏自願入府澣衣，勤於擣濯，府中人皆喜，然未得見奚之面也。一日，奚坐於堂上，樂工在廡下作樂。杜氏向府中人曰：「老妾頗知音律，願引至廡，一聽其聲。」府中人引至廡下，言於樂工，問其所習。杜氏曰：「能琴亦能歌。」乃以琴授之。杜氏援琴而鼓，其聲淒怨。樂工俱傾耳靜聽，自謂不及。再使之歌，杜氏曰：「老妾自流移至此，未嘗發聲。願言於相君，請得陞堂而歌之。」樂工稟知百里奚，奚命之立於堂左。杜氏低眉歛袖，揚聲而歌。歌曰：<br>　　　　百里奚，五羊皮！憶別時，烹伏雌，舂黃齏，炊扊&#25157;。今日富貴忘我為？百里奚，五羊皮！父梁肉，子啼饑，夫文繡，妻澣衣。嗟乎！富貴忘我為？百里奚，五羊皮！昔之日，君行而我啼，今之日，君坐而我離。嗟乎！富貴忘我為？<br>百里奚聞歌愕然，召至前詢之，正其妻也。遂相持大慟。良久，問：「兒子何在？」杜氏曰：「村中射獵。」使人召之。是日，夫妻父子，再得完聚。穆公聞百里奚妻子俱到，賜以粟千鍾，金帛一車。次日，奚率其子孟明視朝見謝恩。穆公亦拜視為大夫，與西乞術白乙丙並號將軍，謂之「三帥」，專掌征伐之事。<br>　　姜戎子吾離，<img src=NQSQF.BMP align=absmiddle border=0>驁侵掠，三帥統兵征之。吾離兵敗奔晉，遂盡有瓜州之地。時西戎主赤斑見秦人強盛，使其臣繇余聘秦以觀穆公之為人。穆公與之游於苑囿，登三休之臺，誇以宮室苑囿之美。繇余曰：「君之為此者，役鬼耶，抑役人耶？役鬼勞神，役人勞民！」穆公異其言，曰：「汝戎夷無禮樂法度，何以為治？」繇余笑曰：「禮樂法度，此乃中國所以亂也！自上聖創為文法，以約束百姓，僅僅小治。其後日漸驕淫，借禮樂之名，以粉飾其身，假法度之威，以督責其下，人民怨望，因生篡奪。若戎夷則不然，上含淳德以遇其下，下懷忠信以事其上，上下一體，無形跡之相欺，無文法之相擾，不見其治，乃為至治。」穆公默然，退而述其言於百里奚。奚對曰：「此晉國之大賢人，臣熟聞其名矣。」穆公蹴然不悅曰：「寡人聞之，『鄰國有聖人，敵國之憂也。』今繇余賢而用於戎，將為秦患奈何？」奚對曰：「內史廖多奇智，君可謀之。」穆公即召內史廖告以其故。廖對曰：「戎主僻處荒徼，未聞中國之聲。君試遺之女樂，以奪其志。留繇余不遣，以爽其期。使其政事怠廢，上下相疑，雖其國可取，況其臣乎？」穆公曰：「善。」乃與繇余同席而坐，共器而食，居常使蹇叔、百里奚、公孫枝等，輪流作伴，叩其地形險夷，兵勢強弱之實。一面裝飾美女，能音樂者六人，遣內史廖至戎報聘，以女樂獻之。戎主赤斑大悅，日聽音而夜御女，遂疏於政事。繇余留秦一年乃歸。戎主怪其來遲，繇余曰：「臣日夜求歸，秦君固留不遣。」戎主疑其有二心於秦，意頗疏之。繇余見戎主耽於女樂，不理政事，不免苦口進諫。戎主拒而不納。穆公因密遣人招之。繇余棄戎歸秦，即擢亞卿，與二相同事。繇余遂獻伐戎之策。三帥兵至戎境，宛如熟路。戎主赤斑不能抵敵，遂降於秦。後人有詩云：<br>　　　　虞違百里終成虜，戎失繇余亦喪邦。畢竟賢才能幹國，請看齊霸與秦強。<br>　　西戎主赤斑，乃諸戎之領袖，向者諸戎俱受服役。及聞赤斑歸秦，無不悚懼，納土稱臣者，相繼不絕。穆公論功行賞，大宴群臣。群臣更番上壽，不覺大醉，回宮一臥不醒。宮人驚駭，事聞於外。群臣皆叩宮門問安。世子罃召太醫入宮診脈，脈息如常，但閉目不能言動。太醫曰：「是有鬼神。」欲命內史廖行禱。內史廖曰：「此是尸厥，必有異夢。須俟其自復，不可驚之。禱亦無益。」世子罃守於&#29248;席之側，寢食俱不敢離。直候至第五日，穆公方醒，顙間汗出如雨，連叫：「怪哉！」世子罃跪而問曰：「君體安否？何睡之久也？」穆公曰：「頃刻耳。」罃曰：「君睡已越五日，得無有異夢乎？」穆公驚問曰：「汝何以知之？」世子罃曰：「內史廖固言之。」穆公乃召廖至榻前，言曰：「寡人今者夢一婦人，妝束宛如妃嬪，容貌端好，肌如冰雪，手握天符，言奉上帝之命，來召寡人。寡人從之。忽若身在雲中，縹緲無際，至一宮闕，丹青炳煥，玉階九尺，上懸珠簾，婦人引寡人拜於階下。須臾簾捲，見殿上黃金為柱，壁衣錦繡，精光奪目。有王者冕旒華袞，憑玉几上坐，左右侍立，威儀甚盛。王者傳命：『賜醴！』有如內侍者，以碧玉斝賜寡人酒，甘香無比。王者以一簡授左右，即聞堂上大聲呼寡人名曰：『任好聽旨，爾平晉亂！』如是者再。婦人遂教寡人拜謝，復引出宮闕。寡人問婦人何名。對曰：『妾乃寶夫人也。居於太白山之西麓，在君宇下，君不聞乎？妾夫葉君，別居南陽，或一二歲來會妾。君能為妾立祠，當使君霸，傳名萬載。』寡人因問：『晉有何亂，乃使寡人平之？』寶夫人曰：『此天機不可預洩。』已聞雞鳴，聲大如雷霆，寡人遂驚覺。不知此何祥也？」廖對曰：「晉侯方寵驪姬，疏太子，保無亂乎？天命及君，君之福也！」穆公曰：「寶夫人何為者？」廖對曰：「臣聞先君文公之時，有陳倉人於土中得一異物，形如滿囊，色間黃白，短尾多足，嘴有利喙。陳倉人謀獻之先君。中途遇二童子，拍手笑曰：『汝虐於死人，今乃遭生人之手乎？』陳倉人請問其說，二童子曰：『此物名蝟，在地下慣食死人之腦，得其精氣，遂能變化。汝謹持之！』蝟亦張喙忽作人言曰：『彼二童子者，一雌一雄，名曰陳寶，乃野雉之精。得雄者王，得雌者霸。』陳倉人遂舍蝟而逐童子，二童子忽化為雉飛去。陳倉人以告先君，命書其事於簡，藏之內府，臣實掌之，可啟而視也。夫陳倉正在太白山之西，君試獵於兩山之間，以求其跡，則可明矣。」穆公命取文公藏簡觀之，果如廖之語。因使廖詳記其夢，並藏內府。<br>　　次日，穆公視朝，群臣畢賀。穆公遂命駕車，獵於太白山。迤邐而西，將至陳倉山，獵人舉網得一雉雞，玉色無瑕，光采照人。須臾化為石雞，色光不減。獵者獻於穆公。內史廖賀曰：「此所謂寶夫人也。得雌者霸，殆霸徵乎？君可建祠於陳倉，必獲其福。」穆公大悅，命沐以蘭湯，覆以錦衾，盛以玉匱。即日鳩工伐木，建祠於山上，名其祠曰：寶夫人祠。改陳倉山為寶雞山。有司春秋二祭。每祭之晨，山上聞雞鳴，其聲徹三里之外。間一年或二年，望見赤光長十餘丈，雷聲殷殷然，此乃葉君來會之期。（葉君者，即雄雉之神，所謂別居南陽者也。）至四百餘年後，漢光武生於南陽，起兵誅王莽，即漢祚，為後漢皇帝，乃是得雄者王之驗。畢竟秦穆公如何定晉亂，再看下回分解。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=25.htm>上一篇</a> &nbsp;&nbsp;&nbsp;&nbsp; <a href=27.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>