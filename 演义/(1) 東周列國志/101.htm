<html>
<head>
<title>開放文學--東周列國志--第一○一回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=100.htm>上一篇</a> &nbsp;&nbsp;&nbsp;&nbsp; <a href=102.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第一○一回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>秦王滅周遷九鼎　廉頗敗燕殺二將</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　話說鄭安平以兵降魏，應侯范睢是個薦主，法當從坐，於是席&#34241;待罪。秦王曰：「任安平者，本出寡人之意，與丞相無干。」再三撫慰，仍令復職。群臣紛紛議論，秦王恐范睢心上不安，乃下令國中曰：「鄭安平有罪，族滅勿論。如有再言其事者，即時斬首！」國人乃不敢復言。秦王賜范睢食物，比常有加。應侯甚不過意，欲說秦王滅周稱帝，以此媚之。於是使張唐為大將，伐韓，欲先取陽城，以通三川之路。<br>　　再說楚考烈王聞信陵君大破秦軍，春申君黃歇無功，班師而還，嘆曰：「平原『合從』之謀，非妄言也！寡人恨不得信陵君為將，豈憂秦人哉！」春申君有慚色，進曰：「向者『合從』之議，大王為長。今秦兵新挫，其氣已奪，大王誠發使約會列國，并力攻秦，更說周王，奉以為主，挾天子以聲誅討，五伯之功，不足道矣。」楚王大喜，即遣使如周，以伐秦之謀，告赧王。赧王已聞秦王欲通三川，意在伐周，今日伐秦，正合著《兵法》「先發制人」之語，如何不從？楚王乃與五國定從約，刻期大舉。<br>　　時周赧王一向微弱，雖居天子之位，徒守空名，不能號令。韓趙分周地為二，以雒邑之河南王城為西周，以鞏附成周為東周，使兩周公治之。赧王自成周遷於王城，依西周公以居，拱手而已。至是，欲發兵攻秦，命西周公簽丁為伍，僅得五六千人，尚不能給車馬之費。於是訪國中有錢富民，借貸以為軍資，與之立券，約以班師之日，將所得鹵獲，出息償還。西周公自將其眾，屯於伊闕，以待諸侯之兵。時韓方被兵，自顧不暇；趙初解圍，餘畏未息；齊與秦和好，不願同事；惟燕將樂閒，楚將景陽，二枝兵先到，俱列營觀望。秦王聞各國人心不一，無進取之意，益發兵助張唐攻下陽城；別遣將軍嬴樛，耀兵十萬於函谷關之外。燕楚之兵，約屯三月有餘，見他兵不集，軍心懈怠，遂各班師。西周公亦引兵歸。赧王出兵一番，徒費無益。富民俱執券索償，日攢聚宮門，譁聲直達內寢。赧王慚愧，無以應之，乃避於高臺之上。後人因名其臺曰「避債臺」。<br>　　卻說秦王聞燕楚兵散，即命嬴樛與張唐合兵，取路陽城，以攻西周。赧王兵糧兩缺，不能守禦，欲奔三晉。西周公進曰：「昔太史儋言：『周秦五百歲而合，有伯王者出。』今其時矣！秦有混一之勢，三晉不日亦為秦有，王不可以再辱。不如捧土自歸，猶不失宋<img src=DRU.BMP align=absmiddle border=0>之封也。」赧王無計可施，乃率群臣子姪，哭於文武之廟，三日，捧其所存輿圖，親詣秦軍投獻，願束身歸咸陽。嬴樛受其獻，共三十六城，戶三萬。西周所屬地已盡，惟東周僅存。嬴樛先使張唐護送赧王君臣子孫入秦奏捷，自引軍入雒陽城，經略地界。赧王謁見秦王，頓首謝罪。秦王意憐之，以梁城封赧王，降為周公，比於附庸。原日西周公降為家臣。東周公貶爵為君，是為東周君。赧王年老，往來周秦，不勝勞苦。既至梁城，不踰月病死。秦王命除其國。又命嬴樛發雒陽丁壯，毀周宗廟，運其祭器，並要搬運九鼎，安放咸陽。周民不願役秦者，皆逃奔鞏城，依東周公以居。亦見人心之不肯忘周矣！將遷鼎之前一日，居民聞鼎中有哭泣之聲。及運至泗水，一鼎忽從舟中飛沉於水底，嬴樛使人沒水求之，不見有鼎，但見蒼龍一條，鱗鬣怒張，頃刻波濤頓作，舟人恐懼，不敢觸之。嬴樛是夜夢周武王坐於太廟，召樛至，責之曰：「汝何得遷吾重器，毀吾宗廟？」命左右鞭其背三百。嬴樛夢覺，即患背疽，扶病歸秦，將八鼎獻上秦王，並奏明其狀。秦王查閱所失之鼎，正豫州之鼎也。秦王嘆曰：「地皆入秦，鼎獨不附寡人乎？」欲多發卒徒，更往取之。嬴樛諫曰：「此神物有靈，不可復取。」秦王乃止。嬴樛竟以疽死。秦王以八鼎及祭器，陳列於秦太廟之中，郊祀上帝於雍州，布告列國，俱要朝貢稱賀，不來賓者伐之。韓桓惠王首先入朝，稽首稱臣。齊、楚、燕、趙皆遣國相入賀。獨魏國使者，尚未見到。秦王命河東守王稽，引兵襲魏。王稽素與魏通，私受金錢，遂洩其事。魏王懼，遣使謝罪，亦使太子增為質於秦，委國聽令。自此六國，俱賓服於秦。（時秦昭襄王之五十二年也。）秦王究通魏之事，召王稽誅之。范睢益不自安。<br>　　一日，秦王臨朝嘆息。范睢進曰：「臣聞『主憂則臣辱，主辱則臣死。』今大王臨朝而嘆，由臣等不職之故，不能為大王分憂，臣敢請罪！」秦王曰：「夫物不素具，不可以應卒。今武安君誅死，而鄭安平背畔，外多強敵，而內無良將，寡人是以憂也。」范睢且慚且懼，不敢對而出。<br>　　時有燕人蔡澤者，博學善辯，自負甚高，乘敝車遊說諸侯，無所遇。至大梁，遇善相者唐舉，問曰：「吾聞先生曾相趙國李兌，言：『百日之內，持國秉政。』果有之乎？」唐舉曰：「然。」蔡澤曰：「如僕者，先生以為何如？」唐舉熟視而笑，謂曰：「先生鼻如蝎蟲，肩高於項，魋顏蹙眉，兩膝攣曲，吾聞『聖人不相』，殆先生乎？」蔡澤知唐舉戲之，乃曰：「富貴吾所自有，吾所不知者壽耳！」唐舉曰：「先生之壽，從今以往者四十三年！」蔡澤笑曰：「吾飯粱嚙肥，乘車躍馬，懷黃金之印，結紫綬於腰，揖讓人主之前者，四十三年足矣！尚何求乎？」及再遊韓趙不得意，返魏，於郊外遇盜，釜甑皆為奪去，無以為炊，息於樹下，復遇唐舉。舉戲曰：「先生尚未富貴耶？」蔡澤曰：「方且覓之。」唐舉曰：「先生金水之骨，當發於西。今秦丞相應侯，用鄭安平王稽皆得重罪，應侯慚懼之甚，必急於卸擔。先生何不一往，而困守於此？」蔡澤曰：「道遠難至，奈何？」唐舉解囊中，出數金贈之。蔡澤得其資助，遂西入咸陽。謂旅邸主人曰：「汝飯必白粱，肉必甘肥，俟吾為丞相時，當厚酬汝。」主人曰：「客何人，乃望作丞相耶？」澤曰：「吾姓蔡名澤，乃天下雄辯有智之士，特來求見秦王。秦王若一見我，必然悅我之說，逐應侯而以吾代之，相印立可懸於腰下也。」主人笑其狂，為人述之。應侯門客聞其語，述於范睢。范睢曰：「五帝三代之事，百家之說，吾莫不聞，眾口之辯，遇我而屈，彼蔡澤者，惡能說秦王而奪吾相印乎？」乃使人往旅邸召蔡澤。主人謂澤曰：「客禍至矣！客宣言欲代應侯為相，今應府相召，先生若往，必遭大辱。」蔡澤笑曰：「吾見應侯，彼必以相印讓我，不須見秦王也。」主人曰：「客太狂，勿累我。」蔡澤布衣躡屩，往見范睢。睢踞坐以待之。蔡澤長揖不拜。范睢亦不命坐，厲聲詰之曰：「外邊宣言，欲代我為丞相者是汝耶？」蔡澤端立於旁曰：「正是！」范睢曰：「汝有何辭說，可以奪我爵位？」蔡澤曰：「吁！君何見之晚也。夫四時之序，成功者退，將來者進。君今日可以退矣！」范睢曰：「吾不自退，誰能退之？」蔡澤曰：「夫人生百體堅強，手足便利，聰明聖智，行道施德於天下，豈非世所敬慕為賢豪者與？」范睢應曰：「然。」蔡澤又曰：「既已得志於天下，而安樂壽考，終其天年，簪纓世祿，傳之子孫，世世不替，與天地相終始，豈非世所謂吉祥善事者與？」范睢曰：「然。」蔡澤曰：「若夫秦有商君，楚有吳起，越有大夫種，功成而身不得其死，君亦以為可願否？」范睢心中暗想：「此人談及利害，漸漸相逼，若說不願，就墮其說術之中了。」乃佯應之曰：「有何不可願也。夫公孫鞅事孝公，盡公無私，定法以治國中，為秦將拓地千里；吳起事楚悼王，廢貴戚以養戰士，南平吳越，北卻三晉；大夫種事越王，能轉弱為強，并吞勁吳，為其君報會稽之怨；雖不得其死，然大丈夫殺身成仁，視死如歸，功在當時，名垂後世，何不可願之有哉？」此時范睢雖然嘴硬，卻也不安於坐，起立而聽之。蔡澤對曰：「主聖臣賢，國之福也。父慈子孝，家之福也。為孝子者，誰不願得慈父？為賢臣者，誰不願得明君？比干忠而殷亡，申生孝而國亂，身雖惡死，而無濟於君父，何也？其君父非明且慈也。商君、吳起、大夫種亦不幸而死耳，豈求死以成後世之名哉？夫比干剖而微子去，召忽戮而管仲生，微子管仲之名，何至出比干、召忽之下乎？故大丈夫處世，身名俱全者，上也；名可傳而身死者，其次也；惟名辱而身全，斯為下耳。」這段話說得范睢胸中爽快，不覺離席，移步下堂，口中稱：「善！」蔡澤又曰：「君以商君、吳起、大夫種殺身成仁為可願也，然孰與閎夭之事文王，周公之輔成王乎？」范睢曰：「商君等弗如也。」蔡澤曰：「然則今王之信任忠良，惇厚故舊，視秦孝公楚悼王奚若？」范睢沉吟少頃，曰：「未知何如。」蔡澤曰：「君自量功在國家，算無失策，孰與商君、吳起、大夫種？」范睢又曰：「吾弗如！」蔡澤曰：「今王之親信功臣，既不能有過於秦孝公、楚悼王、越王句踐，而君之功績，又不若商君、吳起、大夫種，然而君之祿位過盛，私家之富，倍於三子，如是而不思急流勇退，為自全計，彼三子者，且不能免禍，而況於君乎？夫翠鵠犀象，其處勢非不遠於死，而竟以死者，惑於餌也。蘇秦智伯之智，非不足以自庇，而竟以死者，惑於貪利不止也。君以匹夫，徒步知遇秦王，位為上相，富貴已極，怨已讎而德已報矣。猶然貪戀勢利，進而不退，竊恐蘇秦智伯之禍，在所不免。語云：『日中必移，月滿必虧。』君何不以此時歸相印，擇賢者而薦之？所薦者賢，而薦賢之人益重，君名為辭榮，實則卸擔。於是乎尋川巖之樂，享喬松之壽，子孫世世，長為應侯，孰與據輕重之勢，而蹈不可知之禍哉？」范睢曰：「先生自謂雄辯有智，今果然也。睢敢不受命！」於是乃延之上坐，待以客禮，遂留於賓館，設酒食款待。次日入朝，奏秦王曰：「客新有從山東來者，曰蔡澤，其人有王伯之才，通時達變，足以寄秦國之政。臣所見之人甚眾，更無其匹，臣萬不及也。臣不敢蔽賢，謹薦之於大王。」秦王召蔡澤見於便殿，問以兼并六國之計。蔡澤從容條對，深合秦王之意，即日拜為客卿。范睢因謝病，請歸相印。秦王不准。睢遂稱病篤不起。秦王乃拜蔡澤為丞相，以代范睢，封剛成君。睢老於應。<br>　　話分兩頭。卻說燕自昭王復國，在位三十三年，傳位於惠王。惠王在位七年，傳於武成王。武成王在位十四年，傳於孝王。孝王在位三年，傳於燕王喜。喜即位，立其子丹為太子。（燕王喜之四年，秦昭襄王之五十六年也。）是歲，趙平原君趙勝卒，以廉頗為相國，封信平君。燕王喜以趙國接壤，使其相國栗腹，往弔平原君之喪，因以五百金為趙王酒資，約為兄弟。栗腹冀趙王厚賄。趙王如常禮相待，栗腹意不懌。歸報燕王曰：「趙自長平之敗，壯者皆死，其孤尚幼。且相國新喪，廉頗已老，若出其不意，分兵伐之，趙可滅也。」燕王惑其言，召昌國君樂閒問之。閒對曰：「趙東鄰燕，西接秦境，南錯韓魏，北連胡貊，四野之地，其民習兵，不可輕伐。」燕王曰：「吾以三倍之眾而伐一，何如？」樂閒曰：「未可。」燕王曰：「以五倍伐一，何如？」樂閒不應。燕王怒曰：「汝以父墳墓在趙，不欲攻耶？」樂閒曰：「王如不信，臣請試之。」群臣阿燕王之意，皆曰：「天下焉有五而不能勝一者？」大夫將渠獨切諫曰：「王且勿言眾寡，而先言曲直。王方與趙交歡，以五百金為趙王壽，使者還報，而即攻之，不信不義，師必無功。」燕王不以為然。使栗腹為大將，樂乘佐之，率兵十萬攻鄗。使慶秦為副將，樂閒佐之，率兵十萬攻代。燕王親率兵十萬為中軍，在後接應。方欲升車，將渠手攬王綬，垂淚言曰：「即伐趙，願大王勿親往，恐震驚左右。」燕王怒，以足蹴將渠。渠即抱王足而泣曰：「臣之留大王者，忠心也。王若不聽，燕禍至矣！」燕王愈怒，命囚將渠於獄，俟凱旋日殺之。三軍分路而進，旌旗蔽野，殺氣騰空，滿望踏平趙土，大拓燕疆。<br>　　趙王聞燕兵將至，集群臣問計。相國廉頗進曰：「燕謂我喪敗之餘，士伍不充，若大賚國中，使民十五歲以上者，悉持兵佐戰，軍聲一振，燕氣自奪。栗腹喜功，原無將略，慶秦無名小子，樂閒樂乘以昌國君之故，往來燕趙，不為盡力，燕軍可立破也。」乃薦雁門李牧，其才可將。趙王用廉頗為大將，引兵五萬，迎栗腹於鄗，用李牧為副將，引兵五萬，迎慶秦於代。<br>　　卻說廉頗兵至房子城，知栗腹在鄗，乃盡匿其丁壯於鐵山，但以老弱列營。栗腹探知，喜曰：「吾固知趙卒不堪戰也！」乃率眾急攻鄗城。鄗城人知救兵已至，堅守十五日不下。廉頗率大軍赴之，先出疲卒數千人挑戰。栗腹留樂乘攻城，親自出陣，只一合，趙軍不能抵當，大敗而走。栗腹指麾將士，追逐趙軍。約六七里，伏兵齊起，當先一員大將，馳車而出，大叫：「廉頗在此！來將早早受縛！」栗腹大怒，揮刀迎敵。廉頗手段高強，所領俱是選的精卒，一可當百。不數合，燕軍大敗，廉頗生擒栗腹。樂乘聞主將被擒，解圍欲走。廉頗使人招之，樂乘遂奔趙軍。恰好李牧救代得勝，斬了慶秦，遣人報捷；樂閒率餘眾保於清涼山，廉頗使樂乘為書招閒，閒亦降趙。燕王喜知兩路兵俱敗沒，遂連夜奔回中都。廉頗長驅直入，築長圍以困之。燕王遣使乞和。樂閒謂廉頗曰：「本倡伐趙之謀者，栗腹也。大夫將渠有先幾之明，苦諫不聽，被羈在獄。若欲許和，必須要燕王以將渠為相國，使他送款，方可。」廉頗從其說。燕王出於無奈，即召將渠於獄中，授相印。將渠辭曰：「臣不幸言而中，豈可幸國之敗以為利哉！」燕王曰：「寡人不聽卿言，自取辱敗，今將求成於趙，非卿不可。」將渠乃受相印，謂燕王曰：「樂乘樂閒，雖身投於趙，然其先世有大功於燕，大王宜歸其妻子，使其不忘燕德，則和議可速成矣。」燕王從之。將渠乃如趙軍，為燕王謝罪，並送還樂閒樂乘家屬。廉頗許和，因斬栗腹之首，並慶秦之屍，歸之於燕，即日班師還趙。趙王封樂乘為武襄君，樂閒仍稱昌國君如故。以李牧為代郡守。時劇辛為燕守薊州，燕王以劇辛素與樂毅同事昭王，使為書以招二樂。樂乘樂閒以燕王不聽忠言，竟留於趙。將渠雖為燕相，不出燕王之意，未及半載，託病辭印。燕王遂用劇辛代之。此段話且擱過一邊。<br>　　再說秦昭襄王在位五十六年，年近七十，至秋得病而薨。太子安國君柱立，是為孝文王。立趙女為王后，子楚為太子。韓王聞秦王之喪，首先服衰絰入弔，視喪事，如臣子之禮。諸侯皆遣將相大臣來會葬。孝文王除喪之三日，大宴群臣，席散回宮而死。國人皆疑客卿呂不韋欲子楚速立為王，乃重賄左右，置毒藥於酒中，秦王中毒而死。然心憚不韋，無敢言者。於是不韋同群臣奉子楚嗣位，是為莊襄王。奉華陽夫人為太后。立趙姬為王后。子趙政為太子，去趙字單名政。蔡澤知莊襄王深德呂不韋，欲以為相，乃託病以相印讓之。不韋遂為丞相，封文信侯，食河南雒陽十萬戶。不韋慕孟嘗、信陵、平原、春申之名，恥其不如，亦設館招致賓客，凡三千餘人。<br>　　再說東周君聞秦連喪二王，國中多事，乃遣賓客往說諸國，欲「合從」以伐秦。丞相呂不韋，言於莊襄王曰：「西周已滅，而東周一線若存，自謂文武之子孫，欲以鼓動天下，不如盡滅之，以絕人望。」秦王即用不韋為大將，率兵十萬伐東周，執其君以歸，盡收鞏城……等七邑。周自武王己酉受命，終於東周君壬子，歷三十七王，共八百七十三年，而祀絕於秦。有歌訣為證：<br>　　　　周武成康昭穆共，懿孝夷厲宣幽終，以上盛周十二主，二百五十二年逢。東遷平桓莊釐惠，襄頃匡定簡靈繼，景悼敬元貞定哀，思考威烈安烈序。顯子慎靚赧王亡，東周廿六湊成雙，系出嚳子后稷棄，太王王季文王昌。首尾三十有八主，八百七十年零四，卜年卜世數過之，宗社靈長古無二。<br>　　秦王乘滅周之盛，復遣蒙驁襲韓，拔成皋滎陽，置三川郡，地界直逼大梁矣。秦王曰：「寡人昔質於趙，幾為趙王所殺，此仇不可不報！」乃再遣蒙驁攻趙，取榆次……等三十七城，置太原郡。遂南定上黨，因攻魏高都，不拔，秦王復遣王齕將兵五萬助戰。魏兵屢敗，如姬言於魏王曰：「秦所以急攻魏者，欺魏也。所以欺魏者，以信陵君不在也。信陵君賢名聞於天下，能得諸侯之力。大王若使人卑辭厚幣，召之於趙，使其『合從』列國，并力禦秦，雖有蒙驁等百輩，何敢正眼視魏哉！」魏王勢在危急，不得已從其計，遣顏恩為使，持相印，益以黃金彩幣，往趙迎信陵君。遺以書，略曰：<br>　　　　公子昔不忍趙國之危，今乃忍魏國之危乎？魏急矣！寡人舉國引領以待公子之歸也。公子幸勿計寡人之過！<br>信陵君雖居趙國，賓客探信，往來不絕。聞魏將遣使迎己，恨曰：「魏王棄我於趙，十年於茲矣。今事急而召我，非中心念我也！」乃懸書於門下：「有敢為魏王通使者死！」賓客皆相戒，莫敢勸其歸者。顏恩至魏半月，不得見公子。魏王復遣使者催促，音信不絕。顏恩欲求門下客為言，俱辭不敢通。欲候信陵君出外，於路上邀之。信陵君為迴避魏使，竟不出門。顏恩無可奈何。畢竟信陵君肯歸魏否，且看下回分解。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=100.htm>上一篇</a> &nbsp;&nbsp;&nbsp;&nbsp; <a href=102.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>