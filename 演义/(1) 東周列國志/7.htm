<html>
<head>
<title>開放文學--東周列國志--第七回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=6.htm>上一篇</a> &nbsp;&nbsp;&nbsp;&nbsp; <a href=8.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第七回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>公孫閼爭車射考叔　公子翬獻諂賊隱公</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　話說鄭莊公得了世子忽告急文書，即時傳令班師。夷仲年公子翬等，親到老營來見鄭伯曰：「小將等乘勝正欲進取，忽聞班師之命，何也？」莊公奸雄多智，隱下宋衛襲鄭之事，只云：「寡人奉命討宋，今仰仗上國兵威，割取二邑，已足當削地之刑矣。賓王上爵，王室素所尊禮，寡人何敢多求？所取郜防兩邑，齊魯各得其一，寡人毫不敢私。」夷仲年曰：「上國以王命徵師，敝邑奔走恐後，少效微勞，禮所當然，決不敢受邑。」謙讓再三。莊公曰：「既公子不肯受地，二邑俱奉魯侯，以酬公子老挑首功之勞。」公子翬更不推辭，拱手稱謝。另差別將，領兵分守郜防二邑。不在話下。莊公大犒三軍，臨別與夷仲年公子翬刑牲而盟：「三國同患相恤。後有軍事，各出兵車為助。如背此言，神明不宥！」<br>　　單說夷仲年歸國，見齊僖公，備述取防之事。僖公曰：「石門之盟，『有事相偕』，今雖取邑，理當歸鄭。」夷仲年曰：「鄭伯不受，並歸魯侯矣。」僖公以鄭伯為至公，稱嘆不已。<br>　　再說鄭伯班師，行至中途，又接得本國文書一道，內稱：「宋衛已移兵向戴矣。」莊公笑曰：「吾固知二國無能為也！然孔父嘉不知兵，烏有自救而復遷怒者？吾當以計取之。」乃傳令四將，分為四隊，各各授計，銜枚臥鼓，並望戴國進發。<br>　　再說宋衛合兵攻戴，又請得蔡國領兵助戰，滿望一鼓成功。忽報：「鄭國遣上將公子呂領兵救戴，離城五十里下寨。右宰醜曰：「此乃石厚手中敗將，全不耐戰，何足懼哉！」少頃，又報：「戴君知鄭兵來救，開門接入去了。孔父嘉曰：「此城唾手可得，不意鄭兵相助，又費時日。奈何？」右宰醜曰：「戴既有幫手，必然合兵索戰。你我同升壁壘，察城中之動靜，好做準准備。」二將方在壁壘之上，指手畫腳。忽聽連珠砲響，城上遍插鄭國旗號，公子呂全裝披掛，倚著城樓外檻，高聲叫曰：「多賴三位將軍氣力，寡君已得戴城，多多致謝！」原來鄭莊公設計，假稱公子呂領兵救戴，其實莊公親在戎車之中。只要哄進戴城，就將戴君逐出，並了戴國之軍。城中連日戰守困倦，素聞鄭伯威名，誰敢抵敵？幾百世相傳之城池，不勞餘力，歸於鄭國。戴君引了宮眷，投奔西秦去了。<br>　　孔父嘉見鄭伯白占了戴城，忿氣填胸，將兜鍪擲地曰：「吾今日與鄭誓不兩立！」右宰醜曰：「此老奸最善用兵，必有後繼。倘內外夾攻，吾輩危矣！」孔父嘉曰：「右宰之言，何太怯也！」正說間，忽報：「城中著人下戰書。」孔父嘉即批來日決戰。一面約會衛蔡二國，要將三路軍馬，齊退後二十里，以防衝突。孔父嘉居中，蔡衛左右營，離隔不過三里。立寨甫畢，喘息未定，忽聞寨後一聲砲響，火光接天，車聲震耳。諜者報：「鄭兵到了。」孔父嘉大怒，手持方天畫戟，登車迎敵。只見車聲頓息，火光俱滅了。才欲回營，左邊砲聲又響，火光不絕。孔父嘉出營觀看，左邊火光又滅，右邊砲響連聲，一片火光，隱隱在樹林之外。孔父嘉曰：「此老奸疑軍之計。」傳令「亂動者斬！」少頃，左邊火光又起，喊聲震地，忽報：「左營蔡軍被劫。」孔父嘉曰：「吾當親往救之。」纔出營門，只見右邊火光復熾，正不知何處軍到。孔父嘉喝教御人：「只顧推車向左。」御人著忙，反推向右去。遇著一隊兵車，互相擊刺。約莫更餘，方知是衛國之兵。彼此說明，合兵一處，同到中營。那中營已被高渠彌據了。急回轅時，右有潁考叔，左有公孫閼，兩路兵到。公孫閼接住右宰醜，潁考叔接住孔父嘉，做兩隊廝殺。東方漸曉，孔父嘉無心戀戰，奪路而走。遇著高渠彌，又殺一陣。孔父嘉棄了乘車，跟隨者止存二十餘人，徒步奔脫。右宰醜陣亡。三國車徒，悉為鄭所俘獲。所擄鄭國郊外人畜輜重，仍舊為鄭所有。（此莊公之妙計也。）史官有詩云：<br>　　　　主客雌雄尚未分，莊公智計妙如神。分明鷸蚌相持勢，得利還歸結網人。<br>　　莊公得了戴城，又兼了三國之師，大軍奏凱，滿載而歸。莊公大排筵宴，款待從行諸將。諸將輪番獻卮上壽。莊公面有德色。舉酒瀝地曰：「寡人賴天地祖宗之靈，諸卿之力，戰則必勝，威加上公，於古之方伯如何？」群臣皆稱千歲。惟潁考叔嘿然。莊公睜目視之。考叔奏曰：「君言失矣！夫方伯者，受王命為一方諸侯之長，得專征伐；令無不行，呼無不應。今主公託言王命，聲罪於宋，周天子實不與聞。況傳檄征兵，蔡衛反助宋侵鄭，郕許小國，公然不至。方伯之威，固如是乎？」莊公笑曰：「卿言是也。蔡衛全軍覆沒，已足小懲。今欲問罪郕許，二國孰先？」潁考叔曰：「郕鄰於齊，許鄰於鄭。主公既欲加以違命之名，宜正告其罪，遣一將助齊伐郕，請齊兵同來伐許。得郕則歸之齊，得許則歸之鄭，庶不失兩國共事之誼。俟事畢獻捷於周，亦可遮飾四方之耳目。」莊公曰：「善！但當次第行之。」乃先遣使將問罪郕許之情，告於齊侯。齊侯欣然聽允。遣夷仲年將兵伐郕，鄭遣大將公子呂率兵助之，直入其都。郕人大懼，請成於齊，齊侯受之。就遣使跟隨公子呂到鄭，叩問伐許之期。莊公約齊侯在時來地方會面，轉央齊侯去訂魯侯同事。時周桓王八年之春也。公子呂途中得病歸國，未幾而死。莊公哭之慟曰：「子封不祿，吾失右臂矣！」乃厚卹其家，錄其弟公子元為大夫，時正卿位缺，莊公欲用高渠彌。世子忽密諫曰：「渠彌貪而狠，非正人也。不可重任。」莊公點首。乃改用祭足為上卿，以代公子呂之位。高渠彌為亞卿。不在話下。<br>　　且說是夏，齊魯二侯皆至時來，與鄭伯面訂師期。以秋七月朔，在許地取齊，二侯領命而別。鄭莊公回國，大閱軍馬，擇日祭告於太宮，聚集諸將於教場。重制「蝥弧」大旗，建於大車之上，用鐵綰之，這大旗以錦為之，錦方一丈二尺，綴金鈴二十四個，旗上繡「奉天討罪」四大字，旗竿長三丈三尺。莊公傳令：「有能手執大旗，步履如常者，拜為先鋒，即以輅車賜之。」言未畢，班中走出一員大將，頭帶銀盔，身穿紫袍金甲，生得黑面虯鬚，濃眉大眼。眾視之，乃大夫瑕叔盈也。上前奏曰：「臣能執之。」隻手拔起旗竿，緊緊握定。上前三步，退後三步，仍豎立車中，略不氣喘。軍士無不喝采。瑕叔盈大叫：「御人何在？為我駕車！」方欲謝恩，班中又走出一員大將，頭帶雉冠，綠錦抹額，身穿緋袍犀甲，口稱「執旗展步，未為希罕，臣能舞之。」眾人上前觀看，乃大夫潁考叔也。御者見考叔口出大言，更不敢上前，且立住腳觀看。只見考叔左手撩衣，將右手打開鐵綰，從背後倒拔那旗。踴身一跳，那旗竿早拔起到手，忙將左手搭住，順勢打個轉身，將右手托起。左旋右轉，如長槍一般，舞得呼呼的響。那面旗捲而復舒，舒而復捲，觀者盡皆駭然。莊公大喜曰：「真虎臣也！當受此車為先鋒。」言猶未畢，班中又走出一員少年將軍，面如傅粉，唇若塗朱，頭帶束髮紫金冠，身穿織金綠袍，指著考叔大喝道：「你能舞旗，偏我不會舞，這車且留下！」大踏步上前。考叔見他來勢兇猛，一手把著旗竿，一手挾著車轅，飛也似跑去了。那少年將軍不捨，在兵器架上，綽起一柄方天畫戟，隨後趕出教場。將至大路，莊公使大夫公孫獲傳語解勸。那將軍見考叔已去遠，恨恨而返，曰：「此人藐我姬姓無人，吾必殺之！」那少年將軍是誰？乃是公族大夫，名喚公孫閼，字子都，乃男子中第一的美色，為鄭莊公所寵。孟子云：「不知子都之姣者，無目者也。」正是此人。（平日恃寵驕橫，兼有勇力，與考叔素不相睦。）當下回轉教場，兀自怒氣勃勃。莊公誇獎其勇曰：「二虎不得相鬥，寡人自有區處。」另以車馬賜公孫閼，並賜瑕叔盈。兩個各各謝恩而散。髯翁有詩云：<br>　　　　軍法從來貴整齊，挾轅拔戟敢胡為！鄭庭雖是多驍勇，無禮之人命必危。<br>　　至七月朔日，莊公留祭足同世子忽守國，自統大兵望許城進發。齊魯二侯，已先在近城二十里下寨等候。三君相見敘禮，讓齊侯居中，魯侯居右，鄭伯居左。是日莊公大排筵席，以當接風。齊侯袖中出檄書一紙，書中數許男不共職貢之罪，今奉王命來討。魯鄭二君俱看過，一齊拱手曰：「必如此，師出方為有名。」約定來日庚辰，協力攻城，先遣人將討檄射進城去。<br>　　次早三營各各放砲起兵。那許本男爵，小小國都，城不高，池不深，被三國兵車，密密扎扎，圍得水洩不漏。城內好生驚怕。只因許莊公是個有道之君，素得民心，願為固守，所以急切未下。齊魯二君，原非主謀，不甚用力。到底是鄭將出力，人人奮勇，個個誇強。就中潁考叔，因公孫閼奪車一事，越要施逞手段。到第三日壬午，考叔在轈車上，將「蝥弧」大旗，挾於脅下，踴身一跳，早登許城。公孫閼眼明手快，見考叔先已登城，忌其有功，在人叢中認定考叔，颼的發一冷箭。也是考叔合當命盡，正中後心，從城上連旗倒跌下來。瑕叔盈只道考叔為守城軍士所傷，一股憤氣，太陽中迸出火星，就地取過大旗，一踴而上，遶城一轉。大呼：「鄭君已登城矣！」眾軍士望見繡旗飄颺，認鄭伯真個登城，勇氣百倍，一齊上城。砍開城門，放齊魯之兵入來。隨後三君並入。許莊公易服雜於軍民中，逃奔衛國去了。<br>　　齊侯出榜安民，將許國土地，讓與魯侯。魯隱公堅辭不受。齊僖公曰：「本謀出鄭，既魯侯不受，宜歸鄭國。」鄭莊公滿念貪許，因見齊魯二君交讓，只索佯推假遜。正在議論之際，傳報：「有許大夫百里引著一個小兒求見。三君同聲喚入。百里哭倒在地，叩首乞哀，願延太岳一線之祀。」齊侯問：「小兒何人？」百里曰：「吾君無子，此君之弟名新臣。」齊魯二侯，各淒然有憐憫之意。鄭莊公見景生情，將計就計，就轉口曰：「寡人本迫於王命，從君討罪，若利其土地，非義舉也。今許君雖竄，其世祀不可滅絕。既其弟見在，且有許大夫可託，有君有臣，當以許歸之。」百里曰：「臣止為君亡國破，求保全六尺之孤耳！土地已屬君掌握，豈敢復望？」鄭莊公曰：「吾之復許，乃真心也。恐叔年幼，不任國事，寡人當遣人相助。」乃分許為二：其東偏，使百里奉新臣以居之；其西偏，使鄭大夫公孫獲居之。名為助許，實是監守一般。齊魯二侯不知是計，以為處置妥當，稱善不已。百里同許叔拜謝了三君。三君亦各自歸國。髯翁有詩單道鄭莊公之詐。<br>　　詩曰：<br>　　　　殘忍全無骨肉恩，區區許國有何親？二偏分處如監守，卻把虛名哄外人。<br>許莊公老死於衛。許叔在東偏受鄭制縛，直待鄭莊公薨後，公子忽突相爭數年，突入而復出，忽出而復入。那時鄭國擾亂，公孫獲病死，許叔方才與百里用計，乘機潛入許都，復整宗廟。此是後話。<br>　　再說鄭莊公歸國，厚賞瑕叔盈，思念潁考叔不置。深恨射考叔之人，而不得其名。乃使從征之眾，每百人為卒，出豬一頭；二十五人為行，出犬雞各一隻，召巫史為文，以咒詛之。公孫閼暗暗匿笑。如此咒詛，三日將畢。鄭莊公親率諸大夫往觀。纔焚祝文，只見一人蓬首垢面，逕造鄭伯面前，跪哭而言曰：「臣考叔先登許城，何負於國？被奸臣子都挾爭車之仇，冷箭射死。臣已得請於上帝，許償臣命。蒙主君垂念，九泉懷德！」言訖，以手自探其喉；喉中噴血如注，登時氣絕。莊公認得此人是公孫閼，急使人救之，已呼喚不醒。原來公孫閼被潁考叔附魂索命，自訴於鄭伯之前。到此方知射考叔者，即閼也。鄭莊公嗟嘆不已。感考叔之靈，命於潁谷立廟祀之。今河南府登封縣，即潁谷故地，有潁大夫廟，又名純孝廟。洧川亦有之。隴西居士有詩譏莊公云：<br>　　　　爭車方罷復傷身，亂國全然不忌君。若使群臣知畏法，何須雞犬黷神明？<br>　　莊公又分遣二使，將禮幣往齊魯二國稱謝。齊國無話。單說所遣魯國使臣回來，繳上禮幣，原書不啟。莊公問其緣故。使者奏曰：「臣方入魯境，聞知魯侯被公子翬所弒，已立新君。國書不合，不敢輕投。」莊公曰：「魯侯謙讓寬柔，乃賢君也，何以見弒？」使者曰：「其故臣備聞之。魯先君惠公元妃早薨，寵妾仲子立為繼室，生子名軌，欲立為嗣。魯侯乃他妾之子也。惠公薨，群臣以魯侯年長，奉之為君。魯侯承父之志，每言：『國乃軌之國也，因其年幼，寡人暫時居攝耳。』子翬求為太宰之官。魯侯曰：『俟軌居君位，汝自求之。』公子翬反疑魯侯有忌軌之心，密奏魯侯曰：『臣聞「利器入手，不可假人。」主公已嗣爵為君，國人悅服，千歲而後，便當傳之子孫。何得以居攝為名，起人非望？今軌年長，恐將來不利於主，臣請殺之，為主公除此隱懮何如？魯侯掩耳曰：『汝非痴狂，安得出此亂言！吾已使人於菟裘築下宮室，為養老計，不日當傳位於軌矣。』翬默然而退，自悔失言。誠恐魯侯將此一段話告軌，軌即位，必當治罪。夤夜往見軌，反說：『主公見汝年齒漸長，恐來爭位。今日召我入宮，密囑行害於汝。』軌懼而問計，翬曰：『他無仁，我無義。公子必欲免禍，非行大事不可。』軌曰：『彼為君已十一年矣，臣民信服。若大事不成，反受其殃。』翬曰：『吾已為公子定計矣。主公未立之先，曾與鄭君戰狐壤，被鄭所獲，囚於鄭大夫尹氏之家。尹氏素奉祀一神，名曰鐘巫。主公暗地祈禱，謀逃歸於魯國。卜卦得吉，乃將實情告於尹氏。那時尹氏正不得志於鄭，乃與主公共逃至魯。遂立鐘巫之廟於城外，每歲冬月，必親自往祭。今其時矣。祭則必館於寪大夫之家。吾預使勇士充作徒役，雜居左右，主公不疑。俟其睡熟刺之，一夫之力耳。』軌曰：『此計雖善，然惡名何以自解？』翬曰：『吾預囑勇士潛逃，歸罪於寪大夫，有何不可？』子軌下拜曰：『大事若成，當以太宰相屈。』子翬如計而行，果弒魯侯。今軌已嗣為君，翬為太宰，討寪氏以解罪。國人無不知之，但畏翬權勢，不敢言耳。」莊公乃問於群臣曰：「討魯與和魯，二者孰利？」祭仲曰：「魯鄭世好，不如和之。臣料魯國不日有使命至矣。」言未畢，魯使已及館驛。莊公使人先叩其來意。言：「新君即位，特來修先君之好，且約兩國君面會訂盟。」莊公厚禮其使，約定夏四月中，於越地相見，歃血立誓，永好無渝。自是魯鄭信使不絕。時周桓王之九年也。髯翁讀史至此，論公子翬兵權在手，伐鄭伐宋，專行無忌，逆端已見；及請殺弟軌，隱公亦謂其亂言矣。若暴明其罪，肆諸市朝，弟軌亦必感德。乃告以讓位，激成弒逆之惡，豈非優柔不斷，自取其禍！有詩嘆云：<br>　　　　跋扈將軍素橫行，履霜全不戒堅冰。菟裘空筑人難老，寪氏誰為抱不平。<br>又有詩譏鐘巫之祭無益。詩曰：<br>　　　　狐壤逃歸廟額題，年年設祭報神私。鐘巫靈感能相助，應起天雷擊子翬。<br>　　卻說宋穆公之子馮，自周平王末年奔鄭，至今尚在鄭國。忽一日傳言：「有宋使至鄭，迎公子馮回國，欲立為君。」莊公曰：「莫非宋君臣哄馮回去，欲行殺害？」祭仲曰：「且待接見使臣，自有國書。」不知書中如何，且看下回分解。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      東周列國志 </a>>> </font></td>
     <td width="60%" align=right><a href=6.htm>上一篇</a> &nbsp;&nbsp;&nbsp;&nbsp; <a href=8.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>