<html>
<head>
<title>開放文學--歷史通俗演義 - 南北史--第三十六回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 南北史 </a>>> </font></td>
     <td width="60%" align=right><a href=34.htm>上一篇</a> &nbsp;&nbsp;&nbsp;&nbsp; <a href=36.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第三十六回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>江夏王通叛亡身　潘貴妃入宮專寵</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說陳顯達決計起兵，將攻建康，先令長史庾弘遠、司馬徐虎龍，致書朝貴，大略說是：<br>　　諸公足下：我太祖高皇帝，睿哲自天，超人作聖，屬彼宋季，綱紀自紊，應禪從民，構此基業。世祖武皇帝，昭略通遠，克纂洪嗣，四關罷險，三河靜塵。鬱林、海陵，頓孤負荷。明帝英聖，紹建中興。至乎後主，行悖三才，琴橫由席，繡積麻筵，淫犯先宮，穢興閨闥，皇陛為市廛之所，雕房起戰爭之門，任非華尚，寵必寒廝。江僕射兄弟，忠言屢進，正諫繁興，覆族之誅，於斯而至。故乃犴噬之刑，四剽於海路，家門之釁，一起於中都。蕭、劉二領軍，擁升御座，共秉遺詔，宗戚之苦，諒不足談，渭陽之悲，何辜至此！徐司空累葉忠榮，清簡流世，匡翼之功未著，傾宗之罰已彰。沈僕射年在懸車，將念幾杖，歡歌園藪，絕影朝門，忽招陵上之罰，何萬古之傷哉！遂使紫台之路，絕廛紳之儔，纓組之閤，罷金張之胤。悲起蟬冕，為賤寵之服﹔嗚呼皇陛，列劫豎之坐。且天人同怨，乾象變錯，往者三州流血，今者五地自動，咎征迭著，昏德未悛，此而未廢，孰不可興！諸公多先朝遺舊，志在名節，並列丹書，要同義舉。建安殿下，秀德衝遠，實允神器。昏明之舉，往聖留言，今忝役戎驅，亟請乞路，須京塵一靜，西迎大駕，歌舞太平，不亦佳哉！我太尉體道合聖，仗德修文，神武橫於七伐，雄略震於九綱，是乃仗義興師，還抗社稷。本欲鳴笳振鐸，無勞戈刃，但忠讜有心，節義難遣，信次之間，森然十萬，飛旍咽於九派，列艦迷於三川，此蓋捧海澆螢，列火消凍耳。吾子其擇善而從之！毋令竹帛無名，空為後人笑也！<br>　　朝臣得了此書，當即報知寶卷。寶卷令護軍崔慧景為平南將軍，督兵往擊顯達，後軍將軍胡鬆，驍軍將軍李叔獻，率水軍屯梁山，左衛將軍左興盛，督前鋒屯杜姥宅。陳顯達出發尋陽，沿流東下，道出彩石，適遇胡鬆截住，兩下交鋒，約歷半日有餘，胡鬆敗走。再進兵至新林，左興盛麾軍堵御，彼此未經大戰，顯達卻虛設屯火，絆住興盛，自率輕舸夜渡，潛襲都城。偏偏遇著逆風，至曉方達，捨舟登落星岡。守衛諸軍，不意顯達猝至，急忙閉城設守。顯達手橫長槊，匹馬當先，隨後有勇士數百人，鼓噪攻城。城中出兵與戰，擋不住顯達長槊。顯達年已七十三，尚是精神矍鑠，奮勇無前。戰至數十回合，十蕩十決，刺死守衛軍百餘人。俄而槊竟折斷，一時掉不出順手兵器，只好仗劍督戰。會左興盛各軍，回救都門，顯達寡不敵眾，沒奈何退至西州。後騎官趙潭注，率兵力追，搶步至顯達馬後，用槊猛刺。顯達不及預防，竟被刺落馬下，再加一槊，已是血流滿地，不能動彈了。諸子皆被執伏誅。庾弘遠亦為所獲。臨刑索帽，顧語刑官道：「子路結纓，吾不可以不冠。」及帽既取戴，復慨然道：「我非亂賊，乃是義兵，來此為諸君請命。陳公太覺輕事，我曾諫他持重，若用我言，人民當免致塗炭呢。」也恐未必。弘遠有子子曜，年才十四，抱父乞代，並為所殺。父愚子亦愚。各軍將入城報功，當又有一番封賞，不消瑣述。<br>　　豫州刺史裴叔業聞朝廷屢誅大臣，很是危懼，朝廷亦防他有變，調鎮南兗州，令他內徙。叔業愈覺不願，未肯啟行，他有兄子裴植，曾為殿中直閤，至是亦懼奔壽陽，謂朝廷必相掩襲，宜早為計。叔業遣親人馬文范，潛赴襄陽，問蕭衍道：「天下大勢，已是可知﹔但我輩不能自存，現擬回面向北，尚不失為河南公，公意以為何如？」衍使文范返報道：「群小用事，怎能慮遠？若果疑公，暫宜送家還都，作為質信，萬一意外相迫，可勒馬步軍，直出橫江，斷他後路，天下事一舉可定。今欲北向，恐彼必遣人相代，別以河北一州處公，河南公尚可復得麼？」智慮卻是過人。<br>　　叔業乃遣子芬之入質建康。芬之已去，又欲北向投魏，特向魏豫州刺史薛真度處，致書探問，略表己意。真度勸令早降，復書有云：若至事迫始來，反致功微賞薄，事貴從速，不必多疑。叔業意終未決，不過與真度屢通書信，往來不絕。都中人士，已漸有風聞，咸傳叔業外叛，芬之恐被收捕，溜出都門，竟返壽陽。叔業竟遣芬之奉表降魏，魏主宏令彭城王勰出鎮壽陽，封叔業為蘭陵郡公，仍領豫州刺史。齊廷聞報，不得不發兵加討，特遣平西將軍崔慧景，帶領水軍，出討叔業。寶卷親出送行，戎服坐瑯琊城上，召慧景單騎入城，略問數語，慧景即拜辭而去。寶卷還宮，復下詔命蕭懿為豫州刺史，助慧景西討壽陽。<br>　　慧景此次出行，已蓄異圖，曾與子覺密約，令他隔宿出都，馳赴軍前。覺曾為直閤將軍，得了父命，即於次日單騎出走，行抵廣陵，始與慧景相會。慧景過廣陵十餘里，召會各軍將弁，涕泣曉諭道：「我受三帝厚恩，愧無以報，今幼主昏狂，朝廷濁亂，持危扶傾，莫如今日，願與諸君還立大功，共立社稷，未知眾意若何？」眾皆應聲聽令。慧景遂還向廣陵，司馬崔恭祖守廣陵城，開門迎入。慧景停廣陵二日，將集眾渡江，因遣人馳見江夏王寶玄，願奉他為主。寶玄喝斬來使，發兵守城，並飛報諸中。寶卷亟派馬軍將戚平，外監黃林夫，出助寶玄，鎮守京口。總道他是長城可靠，不生變端，哪知寶玄是陽絕慧景，陰實勾通。他與妃子徐氏，本來伉儷情深，只因孝嗣被殺，迫令離婚，心中好生不樂。此次斬使請命，實欲引誘台軍，自增勢力。<br>　　戚平、黃林夫，到了京口，寶玄即引與密商，探他意見。二人語多未合，惱動寶玄，呼令左右，&#21146;二人首。司馬孔矜，典簽呂承緒，不禁大呼道：「殿下造反了！」寶玄更怒不可遏，殺死二人。好殺不祥。更派長史沈佚之，諮議柳澄，分統部眾，專待慧景到來。<br>　　慧景自廣陵東返，順抵京口，由寶玄開城納入，即令慧景為先驅，自乘翠輿，手執絳麾幡，督軍繼進。都中大震，亟遣驍騎將軍張佛護，直閤將軍徐元稱等，出屯竹裡，堵截叛軍。慧景前鋒將崔恭祖，帶著百戰不疲的壯士，與佛護等一場鏖鬥，佛護等敗入城中。恭祖乘勝攻入，斬佛護，降元稱，進迫查硎。中領軍王瑩，奉寶卷命，都督水陸各軍，據住湖頭，築壘蔣山西岩，屯甲數萬，恭祖不能前進。及慧景繼至，亦無法可施，懸賞求計。<br>　　竹塘人萬副兒獻議道：「今平路皆有重兵堵住，不可議進，最好從蔣山背後，躡登山頂，從上臨下，出其不意，方可得志。」慧景依計而行，遂分遣壯士千名，繞出山後，魚貫而上。俟至夜半，突起鼓角，由西岩馳下，各戍壘聞聲大駭，不知所為，一齊棄壘遁去。慧景得追至都下，攻撲各門，右衛將軍左興盛，率台軍三萬人，就北籬門扼守，軍中望風&#28291;散，興盛亦遁。東府、石頭、白下、新亭諸城，統皆駭走，興盛無路可奔，逃匿淮渚荻舫中，被慧景部兵搜獲，立即殺斃。慧景突入外城，駐樂游苑，崔恭祖率騎兵千餘，攻北掖門，將要陷入，為宮中衛兵所拒，仍復折回，宮門皆閉。慧景引眾圍攻，又毀去蘭陵府署，作為戰場。宮中危急萬分，幸得衛尉蕭暢，屯守南掖門，處分城內，多方應拒，眾心稍定。慧景捏傳宣德太后命令，宣德太后見三十一回。廢齊主寶卷為吳王，卻把推立寶玄的問題，反擱置起來，未曾提及。又生變計。原來竟陵王子良子昭冑，曾封巴陵王，永泰元年，十王被戮，昭冑與弟昭款，避難出奔，至江西圂跡為道人。慧景舉兵入都，昭冑兄弟，又奔投慧景，慧景與談甚歡，更欲擁立昭冑，心如轆轤，未能遽定。子覺又與恭祖爭功，竹裡一捷，功出恭祖，覺但主糧運，偏說是功與相侔。慧景舐犢情深，不免袒覺，遂致恭祖失望。恭祖又進獻一計，請用火箭攻北掖樓，慧景道：「大事垂定，何必多毀，免得將來更造，多費財力。」恭祖怏怏而退。慧景素好佛學，善談釋義，自樂游苑移居法輪寺，整日閒坐，對客高談。恭祖竊歎道：「今日何日，難道是參禪時麼！」想是要求往西方去了。<br>　　驀聞豫州刺史蕭懿，自彩石渡江，來援都城，恭祖忙至法輪寺中，自請擊懿。慧景道：「汝且留此，不如叫我子前去罷。」恭祖趨出，大為怫意，還顧寺門道：「看汝父子能成事麼？蕭豫州豈是好惹的人！」慧景全然未悟，竟遣覺率精兵數千，往拒蕭懿去了。<br>　　懿本奉命西討，出屯小峴，聞得裴叔業病死，正擬乘虛往擊，忽由都中遣到密使，促令勤王。懿方就食，投箸起座，即率軍將胡鬆、李居士等數千人，從彩石渡江東行，舉火示城中。台城居人，歡呼稱慶。懿軍已達南岸，崔覺才領軍趨至，與懿接仗。懿下令軍中，前進有賞，後退即斬﹔於是人人致死，個個拚生。<br>　　崔覺本非戰將，驟遇勁敵，教他如何抵當！戰不多時，即大敗奔還，部下傷斃至二千餘人。覺率敗眾逃還都中，正值恭祖抄掠東宮，取得女使數人，饒有姿色。覺不禁垂涎，竟把他攔住，將女妓劫為己有。強盜碰著強盜。恭祖已怨恨慧景，又經此一激，不由的忿火中燒，竟與驍將劉靈運，夜降台軍。慧景部下，見崔覺敗還，恭祖引去，料知不能成事，多半離散。慧景亦立足不住，潛引心腹數人，自往北渡。餘眾尚未曾聞知，留住城下。那蕭暢卻麾兵殺出，擊斃數百人，眾始散走。<br>　　慧景留都歷十二日，一敗塗地，匆匆奔至江濱，被蕭懿麾下的巡兵，驅逐一程，隨從都不知去向。只有慧景一人一騎，逃至蟹浦，浦口有漁人會集，見他形跡可疑，仔細盤問，知是崔慧景。漁人已聞他是叛首，樂得殺叛徼賞，呼眾奮斲，立將慧景砍死，梟了首級，納入魚籃，擔送建康。覺亡命為道人，嗣被捕誅。崔恭祖雖然投順，朝議以他窮蹙始降，不能貸罪，仍拘系尚方，未幾亦處斬如律。寶玄逃匿數日，因都中大索，無人容納，沒奈何自出投首。寶卷召入後堂，四面用幛圍裹，令群小數十人，鳴鼓而攻。且使人傳語道：「汝近日圍我，與此相類，我亦令汝一嘗此味呢！」彷彿兒戲。已而牽出，賜藥勒斃。<br>　　軍將搜得叛人黨冊，內列姓氏甚多，朝士亦或參入，寶卷並不察閱，但令左右取毀，且慨然道：「江夏尚且如此，還問別人做甚？」尋又頒詔大赦，所有叛徒餘孽，悉令自新，不復窮治。這卻是寶卷即位以後，絕無僅有的美政！卻是難得。偏一班僉任宵小，不依詔書，查有家道殷實的人民，概誣為賊黨，屠門借資，充入私囊。若本系貧窮，就使前時從賊，也置諸不問。或語中書舍人王咺之道：「赦書無信，物議沸騰。」咺之道：「會當復有赦書。」已而赦書又下，群小橫行如故。寶卷日事嬉游，無心顧問，但任他所為罷了。統計宮中嬖幸左右侍從，凡三十一人，黃門十人。<br>　　直閤驍騎將軍徐世■，得委重權，一切刑戮，都由他一人主持。世■亦知寶卷昏縱，密語同黨茹法珍、梅蟲兒道：「何世天子無要人，可惜我主太惡，恐未能長保呢！」法珍等本陰忌世■，得此一言，便轉告寶卷。寶卷怒起，即令法珍督領禁兵，往殺世■。世■拒戰不勝，終遭殺斃。法珍、蟲兒，得並為外監，口稱詔敕。王■之專掌文翰，朋比為奸。及慧景亂平，法珍且受封餘乾縣男，蟲兒亦得封竟陵縣男。寶卷以權貴悉除，益加驕縱，或間日一出，或一日一出，既無定時，亦無定所，東西南北，無處不游。朝夕旦暮，在所不計，所經道路，必先屏逐居民，有人犯禁，格殺勿論。自萬春門至郊外，周圍數十百里，皆空家盡室，巷陌懸幔為高幛，置使人防守，號為屏除，亦稱長圍。嘗游至沈公城，有一婦臨產不去，即命剖腹驗胎，辨視男女。商紂遺風。又嘗至定林寺，有僧老病不能行，藏匿草間，偏為寶卷所見，命左右射僧，百箭俱發，集身如蝟。寶卷亦自發數矢，貫入僧腦，自誇絕技。置射雉場二百九十六處，每出射雉，必先令尉司擊鼓，鼓聲一傳，當役諸人，立命奔走，甚至不暇衣履。嘗在夜中三四更間，駕出蹋圍，鼓聲四起，火光燭天，幡戟橫路，士民喧走，相隨老小，無不震驚，啼號遍道，寶卷反自鳴得意。他本膂力過人，能挽三斛五斗的重弓，又能在齒上駕運白虎幢，高可七丈五尺，甚至折齒不倦。<br>　　他在東宮時，納妃褚氏，即位後冊為皇后。妾黃氏生子名誦，立為太子，黃氏得封淑媛。褚氏本故相褚淵姪女，姿貌平庸，寶卷不甚垂愛。黃淑媛略有姿色，不幸早亡。茹法珍、梅蟲兒等格外效勞，代主彩豔，選了美女數十名，充入後宮。就中翹楚，要算餘、吳兩姬為最美，寶卷封餘氏為妃，吳氏為淑媛，後來得了一個潘家女，是王敬則營妓，流落都中，真乃天生尤物，妖冶絕倫。體態風流，如春後梨雲冉冉，腰肢柔媚，似風前柳帶纖纖﹔一雙眼秋水低橫，兩道眉春山長畫，膚成白雪，異樣鮮妍，發等烏雲，倍增光澤，更有一種銷魂妙處，便是裙下雙鉤，不盈一握。銷魂處，恐尚不止此。寶捲得了此女，好似天女下凡，見所未見。一宵歡會，五體酥麻，越日即冊封為妃，又越月餘，復冊為貴妃。所有潘氏服御，極選珍寶，無論如何價值，但得潘氏歡心，千萬亦所不惜。相傳一琥珀釧，值價百七十萬。就是潘氏宮中的器皿，亦純用金銀。內庫所貯，不夠取用，更向民間收買，金銀寶物，價昂數倍，並令京邑酒租，折錢輸金。那潘氏既邀特寵，也任情揮霍，一些兒不知節省，今日索某寶，明日彩某珍，供使絡繹，不絕道中。每當寶卷出遊，必窮極華裝，與駕同出。寶卷卻令她乘輿先驅，自跨駿馬後隨。天子為隨奴，潘妃亦大出風頭。急裝縛&#34996;，不避寒暑，馳騁至渴，輯下馬解取腰邊蠡器，酌茗為飲，或且親至潘妃輿前，持茗給妃，然後還登馬上，仍然馳去。日暮尚未言歸，輒往親幸家留宴。<br>　　潘父寶慶，因妃得寵，賜第都中，寶卷呼他為阿丈。就是對著茹法珍，亦以丈相呼。茹家無女，何亦呼他為丈！呼梅蟲兒為阿兄。營兵俞靈韻，素善騎馬，寶卷向他學馳，故亦呼他為兄。一淘兒遊戲，即一淘兒至寶慶家，妃為調羹，躬自汲水。安排既就，便與潘妃並坐取飲，法珍、蟲兒等依次列席，不分男女上下，恣為歡謔。還有閹人王寶孫，年僅十餘，生得眉目清揚，不啻處女，寶卷號為倀子，非常寵愛。就是潘妃亦青眼相看，寶孫巧小玲瓏，常坐潘妃膝上，一同飲酒。倀子何幸，得親薌澤，可惜少一東西。至夜深還宮，得在御榻旁留寢，因此恃寵生驕，漸得干政。甚且移易詔敕，控制大臣，如梅蟲兒、王咺之等，尚有懼意。有時騎馬入殿，詆訶天子，寶卷不以為意，日夕留侍，備極寵憐。<br>　　從前世祖賾築興光樓，上施青漆，寶卷謂武帝未巧，何不純用&#29792;璃！誰意永光二年八月間，寶卷挈潘妃等夜遊，尚未還宮，祝融氏忽入臨宮禁，大肆威燄，毀去房屋三千餘間。宮門夜閉，外人非奉敕令，不敢擅開，至寶卷聞火馳歸，傳諭開門，宮內已付諸一燼。侍女小豎，燒死無數，寶卷也不禁歎息。<br>　　當時宮中嬖幸，皆號為鬼，有趙鬼能讀西京賦，向寶卷進言道：「柏梁既災，建章是營。」寶卷乃大起芳樂玉壽等殿，用麝涂壁，刻為裝飾，窮工極巧。此番想可純用&#29792;璃了。工匠徹夜動作，尚苦不及，因搜剔佛寺剎殿，見有玉石獅象，便運入新屋，充作點綴。且鑿金為蓮花，遍貼地面，命潘妃徐行而過，花隨步動，步逐花嬌。寶卷從旁稱羨道：「這真是步步生蓮花呢！」小子有詩歎道：<br><br>　　纖足風開自六朝，蓮花生步不勝嬌﹔<br>　　美人未必能傾國，禍水都從闇主招。<br>　　古人有言，樂不可極，極樂必亡，似寶卷這種淫樂，怎得不自速危亡！欲知後事，試看下回。<br>　　陳顯達一舉即敗。崔慧景已入外都，殆將成事，乃以多疑而亦敗。此由寶卷之惡貫未盈，故陳、崔皆無所成耳。綱目於二人起事，未嘗書叛，及其死也，又不書誅，非為二人恕，嫉寶卷不得不恕二人。江夏王寶玄，無拳無勇，徒欲依慧景以覬天位，多見其不知量耳。裴叔業之叛齊降魏，其居心之卑鄙，更出陳、崔二人下，宜其為蕭衍所齒冷也。寶卷不道，惡不勝紀，而獨歸咎於潘貴妃，非一婦人即足亡國﹔蓋盅惑主聰，亂必及之。桀紂之亡，史家必兼咎妹妲，蓋亦此物此志也夫。<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 南北史 </a>>> </font></td>
     <td width="60%" align=right><a href=34.htm>上一篇</a> &nbsp;&nbsp;&nbsp;&nbsp; <a href=36.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>