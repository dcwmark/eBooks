<html>
<head>
<title>開放文學--歷史通俗演義 - 南北史--第七十三回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 南北史 </a>>> </font></td>
     <td width="60%" align=right><a href=71.htm>上一篇</a> &nbsp;&nbsp;&nbsp;&nbsp; <a href=73.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第七十三回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>背德興兵周師再敗　攬權奪位陳主被遷</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說齊主湛檢得元蠻書，立即動怒，便欲將蠻加罪。蠻急賄托倖臣，替他求免，還算罷官了事。蠻為百年母元氏父，蠻得免誅，元氏仍居順成宮，不過傷子枉死，更增一層悲淚罷了。先是周太師宇文護母閻氏，及周主第四姑，並諸戚屬等，皆寓居晉陽，自宇文泰西入關中，只命護隨去，後來晉陽為高氏所有，護母閻氏等均致陷沒，充入掖廷。及護為周相，相隔已三十多年，護屢遣人入齊訪問，未得音信。會因晉陽一役，楊忠敗歸，護復欲連同突厥，大舉伐齊。齊主湛得知軍報，頗有戒心。特遣勛州刺史韋孝寬，致書與護，示明護母消息，且言周、齊釋怨，可歸護母，否則立斬勿貸。護復書願和，乞釋母西歸。齊主湛先遣還週四姑，並令人為護母作書，備述護幼時情狀，又寄護前所著緋袍，作為證物，書詞說得非常痛切。略云：<br>　　吾年十九適汝家，今已八十矣，凡生汝輩三男二女，今日目下不睹一人，興言及此，悲纏肌骨，賴皇齊恩恤，差安衰暮，又得汝姑嫂等相依，稍足自適，但一念及汝，百感叢生。今特寄汝小時所著錦袍一襲，汝宜檢看，知吾含悲抱戚，多歷年祀。禽獸草木，母子相依，吾有何罪，與汝分隔！今復何福，還望見汝！世間所有，求皆可得，母子異國，何處可求？假汝貴極王公，富過山海，有一老母八十之年，飄然千里，死亡旦夕，不得一朝同處，寒不得汝衣，饑不得汝食，汝雖窮榮極盛，光耀世間，與吾何益？吾今日之前，汝既不得申其供養，事往何論。今日以後，吾之殘命，唯系於汝，汝戴天履地，中有鬼神，勿雲冥昧，而可欺負！楊氏姑今雖炎暑，猶能先發。關河阻遠，隔絕多年，言不盡情，汝其鑒之！<br>　　宇文護既接見四姑，復得母書，禁不住嚎啕大哭。還算有些孝思。當下取過紙筆，且泣且書，大致寫著：<br>　　區宇分崩，遭遇災禍，違離膝下，三十五年，受形稟氣，皆知母子，誰知薩保護字。如此不孝，上累慈母！子為公侯，母為奴隸，暑不見母熱，冬不見母寒，衣不知有無，食不知饑飽，泯如天地之外，無由暫聞，晝夜悲號，繼之以血，分懷冤酷，終此一生，死若有知，冀見奉於泉下耳。不謂齊朝解網，惠以德音，摩敦周俗呼母為阿摩敦。四姑，並許矜放，初聞此旨，魄爽飛越，號天叩地，不能自勝。四姑即蒙禮送，平安入境，薩保於河東拜見，得奉顏色，崩動肝腸。但離絕多年，存亡阻隔，相見之始，口未忍言，唯敘齊朝寬弘，每存大德，雲與摩敦雖處宮禁，常蒙優禮。今者來鄴，恩遇彌隆，重降矜哀，聽許摩敦垂諭，曲盡悲酷，伏讀未周，五中似割。蒙寄薩保別時所留錦袍，年歲雖久，宛然猶識，顧視之下，愈覺疚心。今齊朝霈然之恩，既已沾洽，愛敬之旨，施及旁人，草木有心，禽魚感澤，況在人倫而不銘戴！有國有家，信義為本，伏度來期，已應有日。一得奉見慈顏，永畢生願，生死肉骨，豈止今恩！負山戴岳，未足勝荷。二國分隔，理無書信，主上以彼朝不絕母子之恩，亦賜許奉答，不期今日得通家問。伏紙嗚咽，不盡所云！備錄二書，以全倫紀。<br>　　書畢函封，乃停淚發使，齎書至齊。齊主湛尚不肯放還護母，使更與護書，邀護重報，往返再三，乃擬遣歸，太師段韶上言道：「周人反覆無信，晉陽一役，已可概見。護外托為相，實與君主無異，既欲為母請和，何不正式遣使。若徒據移書，即送歸護母，轉恐示人以弱，不如陽為許諾，待至和親堅定，遣歸未遲。」段婆胡為作此語？齊主不聽，即遣護母閻氏歸周，護方因齊廷失信，請朝廷再為移文，忽聞慈輿已至，喜出望外，忙出都門迎入，舉朝稱慶。周主邕也迎閻氏入宮，率領親戚，行家人禮，奉觴上壽。邕母叱奴氏，已尊為皇太后，至是亦略跡言情，握手敘歡，端的是母以子貴，寵榮無比呢。為下文返照。<br>　　護因慈母歸來，頗感齊惠，擬與齊互結和約。偏突厥木桿可汗遣使至周，謂已調集各部精兵，如約攻齊，護不禁躊躇，意欲拒絕外使，轉恐前後失信，有傷突厥感情，況母已歸家，無容他慮，還是聯絡突厥，免滋邊患。乃表請東征，召集內外兵眾，共得二十萬人。周主邕禡祭太廟，親授護鈇鉞，許令便宜行事，且自沙苑勞軍，執卮餞護，護拜命乃行。到了潼關，命柱國尉遲迥為先鋒，進趨洛陽。大將軍權景宣，率山南兵出豫州，少師楊檦出軹關。護連營徐進，行抵弘農，再遣雍州牧齊公憲，宇文泰第五子。同州刺史達奚武，涇州總管王雄，屯營邙山，策應前軍。<br>　　楊檦恃勇輕戰，既出軹關，獨引兵深入，又不設備，不料齊太尉婁叡，帶引輕騎，前來掩擊，檦倉猝遇敵，行伍錯亂，被齊兵殺得落花流水，一敗塗地。檦逃生無路，沒奈何解甲降齊。三路中去了一路。權景宣一路人馬，卻還驍勁，拔豫州，陷永州，收降兩州刺史王士良、蕭世怡，送往長安，另使開府郭彥守豫州，謝徹守永州。尉遲迥進圍洛陽，三旬不克，周統帥宇文護，使塹斷河陽要路，截齊援兵，然後同攻洛陽。諸將多輕率無謀，還道齊兵必不敢出，但遙張斥堠，虛聲堵御。齊遣蘭陵王長恭，原名孝瓘，系高澄第五子。大將軍斛律光，往援洛陽，兩人聞周兵勢盛，未敢遽進，洛陽又遣人告急齊廷。時齊太師段韶出為並州刺史，由齊主湛召入問計。韶答道：「周雖與突厥連兵，兩面夾攻，但北虜狡猾，待勝後進，雖來侵邊，實等疥癬，今西鄰窺逼，實是腹心大病，臣願奉詔南行，一決勝負。」知己知彼，究竟還推段婆。湛喜語道：「朕意亦是如此。」乃令韶督精騎一千，出發晉陽，自率衛兵為後應，亦從晉陽啟行，韶在途五日，濟河南下，適連日陰霧，周軍無從探悉，韶竟與諸將上登邙阪，窺察周軍形勢，進至太和谷，與周軍相遇，韶即令馳告高長恭、斛律光兩軍，會師對敵。長恭與光，立即應召，韶為左軍，光為右軍，長恭為中軍，整甲以待。周人不意齊兵猝至，望見陣勢嚴整，並皆惶駭。韶語周人道：「汝宇文護方得母歸，何故遽來為寇？」周人無言可答，但強詞奪理道：「天遣我來，何必多問！」韶又道：「天道賞善罰惡，遣汝至此，明明降罰，汝等都想來送死了！」這是理直氣壯之談。<br>　　周軍前隊統是步卒，遂踴躍上山，來戰齊兵。韶且戰且走，引至深谷，始命各軍下馬奮擊，周軍銳氣已衰，霎時瓦解，或墜崖，或投溪，傷斃無數，餘眾俱遁。蘭陵王長恭領五百騎士，突入洛陽城下圍柵，仰呼守卒，城上人未識為誰，不免疑詰。迨經長恭免冑相示，乃相率鼓舞，縋下弓弩手數百名，接應長恭，周將尉延迥無心戀戰，便撤圍遁去，委棄營幕申仗，自邙山至谷水，沿途三十里間，累累不絕。獨周、雍州牧齊公憲，及達奚武、王雄等，尚勒兵拒戰。雄馳馬挺槊，衝入斛律光陣中，光見他來勢兇猛，回頭急走，趨出陣後，落荒竄去，身邊只剩一箭，隨行只餘一奴，那王雄卻緊緊追來，相距不過數丈，光情急智生，把馬一捺，略略停住，暗地裡取弓搭箭，返身射去。可巧雄槊近身，不過丈許。雄大聲道：「我惜爾不殺，當擒爾去見天子！」語未說完，箭已中額，深入腦中，雄不禁暴痛，伏抱馬首，奔回營中。莽夫易致憤事。光幸得免害，當然不去追趕，也縱馬歸營。<br>　　天色已暮，兩下裡俱各收軍。周將齊公憲部署兵士，擬至明晨再戰，偏王雄負傷過重，當夜身死。軍中越加恟懼，賴憲親往巡撫，才得少安。達奚武入營語憲道：「洛陽軍散，人情震恐，若非乘夜速還，明日且欲歸不得了！」憲尚覺遲疑，武復說道：「武在軍日久，備悉艱難，公少未更事，豈可把數營士卒，委身虎口麼？」憲乃依議，潛令各營夤夜啟程，向西奔還。權景宣得洛陽敗報，亦將豫州棄去，馳入關中。及齊主湛至洛陽，早已狼煙淨掃，洛水無塵。湛很是欣慰，進段韶為太宰。斛律光為太尉，蘭陵王長恭為尚書令，餘將俱照律敘功。惟尚恐突厥入塞，亟還鄴都。嗣接得北方邊報，謂突厥亦已退軍，更覺得心安體泰，又好酗酒漁色了。<br>　　當時齊廷有一個著作郎，姓祖名珽，有才無行，嘗為齊高祖功曹，因宴竊得金叵羅，酒器名。為所察覺，又坐詐盜官粟三千石，鞭配甲坊。顯祖高洋愛珽才具，復召為秘書丞，蒨又萌故智，坐贓當絞，洋加恩免刑，且仍令直中書省，他見湛勢力日盛，有意逢迎，因齎胡桃油入獻，且拱手語湛道：「殿下有非常骨相，後必大貴。」湛尚為長廣王，不禁色喜道：「若果得此，亦當與兄同安樂！」珽拜謝而出，及湛入嗣位，思踐前約，即擢珽為中書侍郎，旋遷任散騎常侍，與和士開朋比為奸，嘗私語士開道：「如君寵幸，古今無比，但宮車若一日宴駕，試問君如何克終？」似為士開耽懮，實是為己設法。士開被他一說，惹得愁容滿面，亟向珽商量計策。珽徐徐答道：「何不入啟主上，但言文襄、文宣、孝昭諸子，均不得嗣立為君，今宜令皇太子早踐大位，先定君臣名分，自可無虞。此計若成，中宮少主，必皆感君，君可從此安枕了！」恐他難必。士開道：「計非不善，惟主上年未逾壯，遽請他禪位太子，恐未必准議。」珽又道：「君先婉白主上，再由珽上書詳論，不患不從。」士開許諾，適值彗星出現，太史謂應除舊布新，珽即乘間上言，謂陛下雖為天子，未為極貴，宜傳位東宮，上應天道，且援魏主弘禪位故事，作為引證。魏主弘禪位見二十三回。湛得書未決，再經和士開從旁慫&#24898;，方才定議，遂於河清四年孟夏，使太宰段韶，奉皇帝璽綬，禪位太子緯。緯在晉陽宮即位，改元天統。冊妃斛律氏為皇后，就是斛律光的次女。王公大臣遂上湛尊號為太上皇帝，軍國大事，仍然啟聞。使黃門侍郎馮子琮，尚書左丞胡長粲輔導少主，專掌敷奏。子琮系胡後妹夫，故得邀寵眷，祖珽拜秘書監，加開府儀同三司，大蒙親信，見重二宮。<br>　　看官聽著！這齊主湛年方二十九歲，春秋雖盛，精力不加，平居荒耽酒色，凡故宮嬪御，稍有姿色，多半被污，旦旦伐性，遂害得神志昏迷。此次禪位，也是樂得卸肩，再想高居深宮，享那一、二十年的豔福。怎奈人有千算，天教一算，湛做了太上皇，反連年多病，就要長辭人世了。和祖二人之所以著急，想亦由此。惟湛距死期，尚有三年，那陳主蒨卻壽數將終，勉強延挨了一年，竟爾去世。<br>　　先是陳安成王頊，自周還陳，受官侍中，兼中書監，尋且都督揚、南徐、東揚、南豫、北江諸軍事，威權日盛，勢傾朝野。御史中丞徐陵，獨上書糾劾，陳主蒨免頊侍中，唯仍領揚州刺史。會值天嘉六年冬季，天旱不雨，直至次年仲春，亢陽如故，陳主亦常患不適，乃改天嘉七年為天康元年，頒詔大赦，冀迓天府。到了孟夏，彼蒼卻已降甘霖，御體反更加委頓，安成王頊，尚書孔&#22850;，僕射到仲舉等，入侍醫藥，陳主已病不能興，默念太子伯宗柔弱，未堪為嗣，乃顧語頊道：「我欲遵周泰伯故事，汝意以為何如？」頊聞言惶遽，拜泣固辭。何必做作？陳主又語&#22850;等道：「今三方鼎峙，四海事重，應立長君，卿等可遵朕意。」&#22850;流涕答道：「皇太子聖德日躋，安成王足為周旦，若無故廢立，臣不敢奉詔！」無非一時獻諛。陳主歎道：「卿可謂古之遺直了。」遂命&#22850;為太子詹事，且進頊為司空尚書令。<br>　　未幾陳主遂殂，遺詔令太子伯宗嗣位。總計陳主蒨在位七年，改元二次，享年四十有五，史家稱他明察儉約，宵旰勤勞，往往刺取外事，即夕判決，每令雞人伺漏，傳遞更簽，令擲階上有聲，謂借此足喚起睡夢。但謀殺衡陽王昌，驟立次子伯茂為始興王，無非欲為子孫計。偏是私心益甚，後嗣益不能久長。看官試閱下文，便見分曉。<br>　　且說陳太子伯宗即位太極前殿，大赦天下，追諡皇考為文皇帝，廟號世祖。尊皇太后章氏為太皇太后，皇后沈氏為皇太后，立妃王氏為皇后，皇子至澤為太子。進皇叔安成王頊為司徒，錄尚書事，兼督中外軍務。其餘文武百官，俱各進階。越年改元光大，中書舍人劉師知，與僕射劉仲舉等，同受遺詔輔政，常在禁中參決庶事。安成王頊位隆望重，入居尚書省，為師知等所忌，密與尚書左丞王暹等通謀，擬遷頊出外。東宮舍人殷不佞，素來浮躁，亦預聞師知密議，遂馳語頊道：「有敕傳出，謂四方無事，王可遷居東府，經理州務。」頊聞言將出，記室毛喜入白道：「陳有天下，為日尚淺，國禍薦臻，中外危懼。太后深維至計，召王入省，共康庶績，今日所言，必非太后本意，王可速即奏聞，毋使奸人得逞狡謀！」頊再商諸領軍將軍吳明徹，明徹亦贊同喜言，乃托疾不出，且偽召師知入商，留與長談，暗中卻遣毛喜入啟太后。太后沈氏道：「令嗣君幼弱，政事並委二郎，毫無他意。」喜又轉白嗣主伯宗，伯宗亦說道：「這是師知所為，朕未曾預聞。」喜亟出報頊，頊拘住師知，自入後廷謁見兩宮，極陳師知奸詐，並自草詔敕，請嗣主蓋印，持付廷尉。令將師知逮系獄中，當夜賜死。是殷不佞害他。降到仲舉為光祿大夫，不佞素以孝聞，但令免官，王暹處斬，由是政無大小，悉歸頊手。仲舉被貶，心不自安，又與右衛將軍韓子高圖頊，事又被泄，仲舉、子高，並下獄被誅。<br>　　湘州刺史華皎，與子高向來友善，聞子高被戮，很是不平，遂遣人西入長安，向周乞師，並自歸後梁，遣子玄響為質。周太師宇文護，即遣湘州總管衛公直，宇文泰第六子。大將軍田弘、權景宣、元定等，率兵助皎，後梁亦遣柱國王操等會師，長江上游，同時大震，陳遣吳明徹為湘州刺史，令率舟師三萬，溯流先進，復命征南大將軍淳於量，率舟師五萬繼應，再由冠武將軍楊文通，巴山太守黃法慧，從陸路進兵，楊出茶陵，黃出醴陵，共擊華皎。並飭江州刺史章昭達，郢州刺史程靈洗，亦聯兵進討。更簡司空徐度，為車騎將軍，總督步軍趨湘州。華皎遣使誘章昭達，被昭達執送建康，又轉誘程靈洗，靈洗將來使斬首，皎乃會同周軍，水陸俱下，與陳將吳明徹等相持。<br>　　兩下至沌口交鋒，西軍用艦載薪，因風縱火，不料風勢一轉，火轉自焚，吳明徹等乘勢猛擊，西軍多半沉溺，大敗而逃。道過巴陵，見岸上已遍豎陳軍旗號，不敢登岸，逕奔江陵。周步軍統將元定，因水師敗&#28291;，也即退還。到了巴陵，適被陳軍截住。陳軍統領，便是大將軍徐度，度已襲破湘州，駐軍巴陵，狹路相逢，怎肯放過元定。定自知不敵，向度乞路，度佯許結盟，俟定釋械往就，順手縛住。定憤恚不食，竟至餓斃。餘眾全為徐度所俘。後梁將軍李廣，還未知情由，冒冒失失的趨至巴陵，也為度軍所擒。那吳明徹復乘勝攻後梁，得拔河東。程靈洗又進襲淝州，周淝州刺史裴寬極力抵禦，苦守數旬，終被靈洗攻入，擒寬歸報。後梁柱國王操退歸江陵，忙整頓敗殘人馬，堵御陳軍。吳明徹自河東進攻，數月不下，乃收軍退歸。是役陳軍大捷，俘獲萬餘人，馬四千餘匹，都送交建康。<br>　　安成王頊，自居功首，進位太傅，領司徒，加殊禮，履劍上殿，入朝不趨。帝位已將到手了。始興王伯茂恨頊專政，屢構蜚言。安成王頊索性奪據帝座，脅迫太皇太后章氏御殿，召集百官，廢陳主伯宗為臨海王，黜始興王伯茂為溫麻侯。當下頒發命令，多半是懸空架誣。略云：<br>　　昔梁運衰落，海內沸騰，天下蒼生，殆無遺&#22093;。高祖武皇帝撥亂反正，膺圖御&#31635;，重懸三象，還補二儀。世祖文皇帝克嗣洪基，光宣寶業，惠養中國，綏寧外荒。伯宗昔在儲宮，本無令聞，及居崇極，遂騁凶淫，居處諒闇，固不哀戚，嫻嬙鞍＋角，就館相仍，且費引金帛，令充椒閫，內府中藏，軍備國儲，未盈期稔，皆已空竭。太傅頊親承顧托。鎮守宮闈，遺誥綢繆，義篤垣屏，乃反遣劉師知殷不佞等，顯言排斥。韓子高小豎輕佻，推心委仗，陰謀禍亂，決起蕭牆，元相不忍多誅，但除君側，何意復密詔華皎，稱兵上流，國祚懮惶，幾移丑類。乃至要結遠近，&#24650;亂巴湘，支黨縱橫，寇擾黟歙，豈止罪浮於昌邑，非惟聲丑於太和。但賊豎皆亡，祆徒已散，日望懲改，尤加掩抑，而悖禮忘德，情性不悛，樂禍思亂，昏慝無已。祖宗基業，將懼覆隕，豈可復肅恭祀，臨御兆民。式稽故實，宜在流放，今可轉降為臨海郡王，送還藩邸。太傅安成王固天生德，齊聖廣深，二後鍾心，三靈佇眷。自歸國秉政以來，威惠相宜，刑禮兼設，指揮叱&#21668;，湘郢廓清，闢地開疆，荊益風靡，若太戊之承殷歷，中都之奉漢家，校以功名，曾何彷彿。況文皇知子之鑒，事過帝堯，傳弟之懷，久符太伯，今可還申曩志，崇立賢君，方固宗祧，載貞辰象。中外宜依舊典，奉迎輿駕，入纂大統。始興王伯茂，辜負嚴訓，彌肆凶狡，嗣君喪道，職為亂階，允宜罄彼司甸，刑斯&#28568;人，姑念皇支，不忍稚刃，可特降為溫麻侯，別遣就第。未亡人不幸，屬此殷懮，不有崇替，將危社稷，何以拜祠高寢，歸饘武園？攬筆&#28568;然，兼懷悲慶！<br>　　這令下後，陳主伯宗立被徙居別第，始興王伯茂曾為中衛將軍，居住禁中，此時也單車出宮，使往婚第寓居。婚第在六門外，是諸王冠婚禮&#24208;，向來是四達康莊，烽煙不設，誰意伯茂出了內城，竟來了一班盜眾，持著兇器，把伯茂毆倒車中。小子有詩歎道：<br><br>　　都下何由集匪人，皇支遭擊驟傷身﹔<br>　　六朝天子多殘悍，只顧尊榮不顧親。<br>　　欲知伯茂性命如何，且待下回說明。<br>　　齊主湛在位五年，多失德事，獨送歸宇文護母姑，尚有以孝治人遺意。護不知感激，反與突厥連兵侵齊，背德不祥，其敗也固宜。湛凱旋國都，遽信祖珽詭計，傳位太子，上皇方壯，元子南面，果何為哉？陳主蒨殺衡陽王昌，獨留安成王頊，意者以兄子難信，不若母弟之可親歟？迨病至彌留，謬言禪位，兄以偽言祔弟，弟亦以偽態對兄，彼此相示以偽，卒至嗣子失國，悍叔登基，防人者終出於所防之外，作偽果何益乎？到仲舉、韓子高等，為主而死，死尚足稱﹔劉師知親逼梁主，不忠不義，其死蓋已晚矣。<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 南北史 </a>>> </font></td>
     <td width="60%" align=right><a href=71.htm>上一篇</a> &nbsp;&nbsp;&nbsp;&nbsp; <a href=73.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>