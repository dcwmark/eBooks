<html>
<head>
<title>開放文學--歷史通俗演義 - 南北史--第六十二回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 南北史 </a>>> </font></td>
     <td width="60%" align=right><a href=60.htm>上一篇</a> &nbsp;&nbsp;&nbsp;&nbsp; <a href=62.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第六十二回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>取公主侯景脅君　篡帝祚高洋竊國</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說湘東王繹為梁主衍開喪，已是隔年，時梁主梓宮，已奉葬修陵，追尊為武皇帝，廟號高祖。嗣主綱改元大寶，頒詔國中，獨繹仍稱太清四年，刻檀為高祖像，供設廳堂，每事必先啟像前，然後施行。搗甚麼鬼？一面移檄遠近，申討侯景。景將侯子鑒已陷入吳興，太守張嵊，並前御史中丞沈濬，俱被執送建康。景頗憫二人忠義，好言勸慰。嵊慨然道：「我忝任專城，目睹朝廷傾危，不能匡復，還求什麼生活，不如速死為幸！」景尚欲宥他一子，嵊復道：「我一門已登鬼&#31635;，不願向爾賊乞恩！」景不禁怒起，遂並殺張嵊父子。沈濬亦不為所屈，同時殉節。<br>　　還有宋子仙受了景命，南略錢塘，新城戍將戴僧遏，戰敗出降，子仙引兵渡浙江，進攻會稽，邵陵王綸，奔往鄱陽。東揚州刺史南郡王大連，居守會稽城，朝夕酣飲，不恤士卒。司馬留異，凶狡殘暴，為眾所嫉，大連卻委以兵事。及子仙兵至，異毫不防守，即將城池獻與子仙。大連醉臥室中，由左右舁入&#29248;輿，從後門出走，欲奔鄱陽。行至信安，被追騎掩至，把他拘去。騎將不是別人，就是司馬留異。異將大連械送入都，大連還醉眼朦朧，昏頭磕腦，途中過了一夜，方才驚寤。及抵建康，向景下拜，景因令釋縛，授為輕車將軍，行揚州事。自是三吳盡為景有。三吳即吳郡、吳興、會稽。獨前廣陵太守祖皓，從士人來嶷言，糾合勇士百餘人，襲破廣陵，斬景黨南兗州刺史董紹先，見前回。推前太子舍人蕭&#21204;為刺史，傳檄拒景。景遣郭元建攻皓，皓嬰城固守，元建不能拔。景又令侯子鑒率舟師八千，從水道進攻，自督步兵一萬，從陸路進攻，兩軍直指廣陵，日夕猛撲。皓苦守三日，終為所乘，猶復巷戰達旦，力竭被擒。景縛皓城頭，麾眾攢射，矢集如蝟，然後車裂以殉。城中無論少長，概令活埋。來嶷滿門屠戮，獨一子逃免，後仕陳朝。蕭&#21204;降景免死，帶還建康，留子鑒鎮守廣陵。<br>　　景凱旋入都，梁主綱特賜盛宴，飲至半酣，景離座跪請，乞賜溧陽公主為妻。溧陽公主，系梁主綱愛女，年才十四，生得嬌小玲瓏，動人憐愛。景瞧在眼中，早已垂涎，此時當面乞求，不由梁主不從。他即脅梁主當夕遣嫁，飲畢載歸。可憐妙年帝女，失身賊手，徒供他連宵受用，淫恣不休。妒花風雨便相摧。<br>　　未幾已屆上巳，景請梁主綱至樂游苑，禊宴三日。及梁主還駕，復與溧陽公主送入宮中，夫婦共據御&#29248;，南面並坐，令群臣分列兩旁，張樂侍宴，梁主亦無可如何。既而景復請梁主幸西州，梁主乘坐素輦，侍衛四百餘人，景率鐵騎數千，翊衛左右。既至行宮，無非是酒醴具陳，笙簧迭奏。梁主聞聲生感，不覺淚下，因恐景見淚生疑，命他起舞。景舞了一回，謂獨舞無趣，亦請梁主起座對舞。梁主勉強應允，兩下舞訖。君臣對舞，成何體統？興闌席散，梁主掖景至&#29248;，唏噓歎道：「我念丞相！」景答道：「陛下如不念臣，臣何得至此！」說畢趨退，越宿乃歸。<br>　　是年江南連年旱蝗，江、揚尤甚，百姓流亡，共入山谷江湖，採取草根木實，聊充饑腹，草木垂盡，餓莩滿野。就是富室豪家，亦皆乏食，鳩形鵠面，坐懷金玉，俯伏&#29248;帷，奄奄待斃。千里絕煙，人跡罕見，白骨成堆，高如邱隴，景絕不軫念，反在石頭城設立大碓，凡兵民犯法，輒令搗斃。又嘗戒諸將道：「破柵平城，立屠毋赦，使天下知我威名！」諸將得此號令，每遇戰勝，專務焚掠，殺人如草芥，人或偶語，刑及外族，故百姓雖憚景威，始終不肯樂附。景卻命部下將帥，悉稱行台，歸附諸官，悉稱開府，餘如親信軍吏，號為左右廂公，勇力兼人，號為庫直都督。但江南一帶，叛附靡常，淮南更不遑顧及，坐使敵人入境，囊括全淮。這敵人屬諸何國？就是與梁通好的東魏。<br>　　東魏大將軍高澄視蕭淵明為奇貨，囑令通書梁廷，離間侯景，明明是使景叛梁，坐收厚利的秘計。景發難後，梁北徐州刺史蕭正表，先舉州降東魏，由澄收納，東徐、北青二州，亦相繼至東魏通誠，東魏不費一矢，坐得數州。澄又遣高岳及慕容紹宗、劉豐生等，往攻潁川，潁川為西魏土地，西魏令王思政扼守，無隙可乘。劉豐生乃決洧灌城，城多崩陷。王思政身當矢石，與士卒同勞苦，懸釜炊食，各無貳心。慕容紹宗，募得弓弩手數百，乘著大艦，憑城迭射，守卒多死，城幾陷沒，紹宗與豐生又親至艦中，督兵登城，不料暴風大至，船被漂流。紹宗、豐生的坐船，向城撞去，城上守兵將，用長鉤牽船，矢石雨下，二將皆被擊斃。高岳忙收拾敗軍，退至十里外安營，不敢再進，但將敗狀報知高澄。<br>　　澄用散騎陳元康議，自往督攻，再命設堰，三成三決。頓時惱了澄意，把負土填堰的兵役，亦推入堰間，屍土相並，方得塞住。水勢灌入城中，竟致暴漲，城坍壞數十丈，思政搶堵不遑，只好引眾上土山，誓死固守。澄下令軍中，謂能生政王大將軍，應即封侯，若有損傷，立斬無赦。將士踴躍登山，思政雖竭力攔阻，究竟顧此失彼，無可奈何，因涕泣諭眾道：「我力屈計窮，只有一死報國！汝等去留任便。」說著，仰天大慟，復西向再拜，拔劍在手，意欲自刎。何不即死？都督駱訓道：「公嘗面諭訓等，謂汝齎我頭出降，不但可得富貴，且可保全闔城百姓。今高相既有此令，公為百姓計，何勿從權相屈，且作後圖！」思政尚未肯從，訓等奪下手劍，不得引決。適東魏營中，來了通直散騎趙彥深，傳達澄命，延請思政，乘勢握思政手，一同下山，馳入營中。澄下座相迎，邀令旁坐，不復令拜。思政感澄厚待，乃即投誠。澄改潁川為鄭州，顧語左右道：「我不喜得潁川，獨喜得王思政。」西閤祭酒盧潛道：「思政不能死節，何足重輕！」應該奚落。澄笑答道：「我有盧潛，是更得一王思政了。」<br>　　自潁川沒入東魏，西魏將趙貴等皆奉宇文泰軍令，退兵還國。澄亦率軍東歸，乘便朝鄴，東魏主善見，進澄為相國，封齊王，贊拜不名，入朝不趨，劍履上殿，仍都督中外諸軍事。澄讓封不許，乃歸晉陽。看官閱過前文，當知高澄好色，勝過乃父。高歡一死，他便將柔然公主，恣意淫烝。見五十八回。嗣復令黃門侍郎崔季舒，物色嬌娃，充入後房，朝歡暮樂，成為常事。<br>　　次弟太原公洋，娶妻甚美，高出長姒，澄暗加豔羨，且甚不平。洋貌為樸誠，口嘗慎默，有時為妻李氏購辦服玩，稍得佳件，澄即令逼取，李氏或恚不肯與，洋笑語道：「此物並非難求，兄既需索，何必過吝呢！」澄聞李氏言，也不覺惶愧起來，未便逕取，洋即持還，也不加謙。澄因目為癡物，常語親屬道：「此人亦得富貴，相書究作何解？」從此不復忌洋。但見了弟婦，往往有調笑情事，洋亦假作不知，相安無語。一日澄出外遊獵，途次遇著一個絕色麗姝，即召她至前，問明履歷，系是魏高陽王斌庶妹，名叫玉儀。斌系高陽王雍子，雍遇害河陰，家室仳離，玉儀避居民間，不肯守貞，徒然借色衒人，流為歌妓。後來斌得襲封，屏諸不齒，玉儀輾轉入孫騰家，頗得見寵，偏玉儀放浪形骸，已成習慣，免不得鬼鬼祟祟，曖昧不明。孫騰又把她放逐，遂致飄萍逐梗，隨處棲身。此次得遇高澄，詢明巔末，便載令歸第，即夕同寢，蕩婦得遇淫夫，彷彿似媚豬一般，曲盡綢繆，備極狎褻，引得高澄喜出望外。詰旦起來，出廳視事，見崔季舒在側，便顧語道：「爾向來為我求色，不如我自得一姝，只恨崔暹賣直，必來諫我﹔我亦當設法對待，免他多言！」及暹入白事，澄故作怒容，不假詞色。暹當然解意，除陳明公事外，不加一詞。澄即為玉儀奏請，乞為加封，魏主封玉儀為瑯琊公主。玉儀倍加感激，竭力承歡，澄亦越加愛寵。惟尚恐崔暹進規。一日暹復入白事，袖中忽墮下一紙。為澄所見，令左右拾起，乃是一張名刺，便問暹懷此何用？暹悚然道：「願得達瑯琊公主。」澄大喜道：「卿亦願見公主麼？」遂起握暹臂，入見玉儀。暹執禮甚恭，玉儀卻從容談笑，毫不拘束。確是一蕩婦狀態。澄越加欣慰。及暹辭歸，為季舒所聞，不禁歎息道：「暹嘗在大將軍前，說我諂佞，應該處死，哪知他諂佞過我呢！」看官聽說！季舒本與暹同宗，季舒為叔，暹為姪，叔姪宗旨，本來不同。<br>　　此次暹懼失澄意，也變態逢迎，怪不得季舒揶揄呢。<br>　　澄得暹贊成，益無顧忌。玉儀有一同產姊靜儀，面貌與玉儀相似，也是放誕風流，宜嗔宜笑，曾嫁黃門郎崔括為妻，因玉儀得澄殊寵，暇輒過訪，留宿府中。澄得隴望蜀，意欲勾通靜儀，做成一對並頭蓮，好在玉儀並不妒忌，反從旁撮合，使償澄願，澄亦為靜儀乞封公主。好稱做難姊難妹。還有黃門郎崔括，貪戀利祿，情願戴著綠頭巾，縱妻宣淫，絕不過問。澄見括知情識意，時加厚賜，連崔括的父母，也得了許多布帛，許多金銀。崔家幸有此佳婦，好博這般纏頭費。澄既得了兩儀，朝朝暮暮，繾綣情深，興至時輒私語道：「我若得為天子，當立卿二人為左右皇后。」兩儀當然拜謝。澄因欲篡位，想出一法，假國本為名，詣鄴謁主，面請冊立皇太子，隱探主衷。東魏主善見還道澄是好意，遂立皇子長仁為太子。哪知澄是巧為嘗試，實欲善見推位讓國，令己受禪，偏偏弄假成真，冊了皇儲，大與本意相反﹔遂與散騎常侍陳元康，吏部尚書楊愔，黃門侍郎崔季舒，密謀篡立事宜。<br>　　適有膳奴蘭京，入請進食，澄拍案叱退，元康等問為何因？澄答道：「昨夜夢此奴斲我，我便思除彼，還要他來進食麼？」過了片刻，蘭京復捧盤趨進，就案陳食。澄大怒道：「我不願汝造食，汝為甚事復來胡鬧！」京將盤放下，從盤底抽出快刀，向澄劈將過去，且厲聲道：「我來殺汝！」言未已，外面復跑入數人，俱手執刀械，來助蘭京。澄見不可敵，離座返走，急不擇路，足被絆傷，沒奈何走匿&#29248;下。京率眾追入，楊愔遁去，崔季舒竄避廁中，惟陳元康獨力擋賊，與賊爭刃，胸中被刺，腸出血流，暈倒地上。京眾去&#29248;斲澄，亂刀齊下，就使生鐵鑄成，也被斲碎，還有甚麼不死，年只二十九歲。柔然、瑯琊兩公主，聞之不知作何狀？<br>　　看官道蘭京何故殺澄？京為梁徐州刺史蘭欽子，被澄擒去，令充膳奴。欽作書貽澄，願出重資贖還，澄不肯許。京又自請乞免，澄杖京百下，且呵叱道：「汝若再贖，便當殺汝。」京遂私結同黨，潛謀作亂。可巧澄入鄴下，寓居城北東柏堂，地甚僻靜，澄約瑯琊公主等，往來歡會，所以喜靜惡喧。此時與心腹密議，復屏去左右，所以蘭京得乘隙下手。<br>　　澄弟太原公洋，在鄴城東雙堂，聞變出門，調兵立集，即趨至東柏堂討賊，捉得一個不留，醢成肉醬。復從容出語道：「惡奴為逆，大將軍受傷，尚無大苦，可保生命。」說著，即指麾左右，舁澄屍入&#29248;輿，用衣蓋著，托言尚生，令赴私第，並扶起陳元康，也用臥輿舁入第中。元康痛絕復甦，手書別母，並口占數語，令功曹參軍祖挺代書，奏陳後事，入夜乃歿。洋俱密為棺殮，秘不發喪，召大將軍督護唐邕，部分將士，鎮遏四方。邕支配部署，須臾畢事，洋歎為奇材，深加器重，留太尉高岳，太保高隆之，開府司馬子如，尚書楊愔守鄴，自率甲士入朝，辭歸晉陽。<br>　　魏主善見得澄死信，方語左右道：「大將軍今死，似有天意，威權當復歸帝室了。」言未已，洋已入謁，隨從甲士，約八千人，隨登殿階，約二百餘人，皆攘袂握刃，如臨大敵。洋面奏道：「臣有家事，須詣晉陽一行。」東魏主尚未對答，洋已再拜而起，掉頭竟去。善見不覺失色，以目送洋，且垂涕自語道：「此人又似不相容，朕不知死在何日了！」一蟹不如一蟹。洋返至晉陽。晉陽舊臣宿將，素來輕洋，洋大會文武，談論風生，英彩&#39112;發，與從前判若兩人，頓令四座皆驚，不敢藐視。洋且鉤考政令，見有不便推行的條件，酌量改革，不少延誤，眾益知洋有隱德，至此始彰。<br>　　越年，為東魏武定八年，洋見內外悅服，方為乃兄發喪。東魏主善見亦至太極殿東堂舉哀，賻帛八萬匹，贈齊王璽紱轀輬車，黃屋左纛，羽葆鼓吹，並備九錫禮，諡曰文襄。進高洋為丞相，都督中外諸軍，錄尚書事，襲封齊王。洋用渤海人高德政為記室，言無不從，金紫光祿大夫徐之才，北平太守宋景業，皆善圖讖，謂太歲在午，應該革命，遂托德政為先容，勸洋受禪。洋當然心動，但一時未便承認。當時有童謠云：「一束&#34241;，兩頭燃，河邊羖&#21175;飛上天。」之才等依謠解釋，說是&#34241;燃兩頭，便成高字，河邊羖&#21175;，就是水邊羊，隱寓洋名﹔飛上天即龍飛預兆，因力勸洋乘機禪位。童謠如此，恐即由之才等唆使。<br>　　洋入告生母婁太妃，太妃道：「汝父如龍，汝兄如虎，尚且終身北面，汝有何功德，乃敢覬覦天位呢！」說得洋啞口無言，出告之才。之才道：「正為未及父兄，故宜早昇天位﹔如或遲延，人且生心。況讖文有云：『羊飲盟津，角拄天』盟津是水，羊飲水就是王名，角拄天就是即尊，證以童謠，與讖相合，請王勿疑！」又加一層附會。洋尚有疑意，鑄像卜兆，一制即成，乃決計篡位，特使儀同三司段韶，往問肆州刺史斛律金，金獨言未可，自至晉陽諫洋，且請謁見婁太妃。洋乃請母出廳，與諸貴再開會議，太妃面諭道：「我兒懦直，必無此心，想由高德政輩，貪功樂禍，教兒為此呢。」金因勸洋譴黜德政，並說宋景業首陳符命，應置死刑。洋默然不答，金亦辭去。<br>　　洋因人心不一，復令高德政詣鄴，察公卿意，自率將士東行，作為後盾。司馬子如出迎遼陽，阻洋入都。長史杜弼，亦叩馬諫諍，洋乃折回，居常悶悶不樂。徐之才、宋景業又多方慫&#24898;，洋令景業筮易，得乾之鼎，亟向洋稱賀道：「乾為君象，鼎為五月卦，王正可仲夏受禪。」洋欣然大悅，再發晉陽，便心腹陳山提，馳驛齎書，密報楊愔。愔願為效力，即召太常卿邢邵，撰列受禪儀注，秘書監魏收，草定九錫禪讓勸進諸文，並引東魏宗室諸王，入居北宮東齋，不准外人出入。才閱二日，即迫東魏主下詔，進洋位相國，總百揆，備九錫禮。及洋入鄴城，召役夫辦集築具，即日築受禪台。太保高隆之見洋，謂用此何為？洋作色道：「我自有事，何勞君問！難道不畏滅族麼？」隆之惶恐申謝，便即趨出。司馬子如等知洋意已決，不敢多言。畢竟是貪生畏死。於是作圜邱，備法物，建台設壇。安排停當，乃遣司空潘樂，侍中張亮，黃門郎趙彥深等，入宮啟聞。<br>　　東魏主善見御昭陽殿，召見潘樂等人，張亮首先開口道：「五行遞運，有始有終，齊王聖德欽明，萬方歸仰，願陛下遠法堯舜，禪位齊王。」善見斂容道：「此事推挹已久，謹當遜避。」侍中楊愔，當即趨入，袖出草詔，逼令署印。善見只好照署，且顫聲道：「朕居何處？」愔答道：「北城別有館宇，盡可徙居。」善見乃起身下座，步就東廊，口詠范蔚宗《後漢書·贊》云：「獻生不辰，身播國屯，終我四百，永作虞賓。」隨即入宮與後妃訣別，闔宮皆哭。李嬪誦陳思王即魏曹植。詩云：「王其愛玉體，俱享黃髮期！」直閤將軍趙道德，用犢車一乘，載著善見，送出雲龍門。王公百僚拜辭，高隆之灑淚告別。徒效兒女子態，何益故君？善見遂徙居北城，楊愔遣彭城王元韶等，奉璽與洋，洋即於次日即位南郊，柴燎告天，登台南面，受群臣朝賀。禮畢還宮，大赦改元，稱為天保元年，國號齊。史家怕與蕭齊相混，特叫作北齊。小子有詩歎道：<br><br>　　君不君兮臣不臣，衰朝無復顧彝倫﹔<br>　　莫言勛戚堪長恃，篡弒多聞出帝姻。<br>　　高洋篡位以後，所有開國情事，待至下回表明。<br>　　侯景初欲擇配王、謝，梁武以為未合，令求諸朱、張以下，不謂發難入都，斃梁武，立太子綱，玩二君於股掌之上，致使十四齡之溧陽公主，以身供賊，迫受淫污，誰為為之，縱賊至此！嗣主綱且抱景至&#29248;，謂我念丞相。夫與其忍辱以偷生，曷若殺賊而拚死，況不死者之未必終生乎！東魏主善見，庸弱相似，高澄淫侈，圖篡未成，身死奴手。東魏謂似有天意，吾亦云然。高洋以韜晦聞，乃大權在手，悍過乃兄，逼主出宮，驟然南面。天不相澄而獨相洋，令人不解！閱此回，竊不禁有騷首問天之感矣。<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 南北史 </a>>> </font></td>
     <td width="60%" align=right><a href=60.htm>上一篇</a> &nbsp;&nbsp;&nbsp;&nbsp; <a href=62.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>