<html>
<head>
<title>開放文學--歷史通俗演義 - 南北史--第四十九回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 南北史 </a>>> </font></td>
     <td width="60%" align=right><a href=47.htm>上一篇</a> &nbsp;&nbsp;&nbsp;&nbsp; <a href=49.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第四十九回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>設伏甲定謀除惡　縱輕騎入闕行兇</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說元顥自銍縣出發，轉戰入洛，共取三十二城，大小四十七戰，無不獲勝，這都出之陳慶之的功勞。哪知他忘恩負義，潛生貳心，私與臨淮王彧，安豐王延明，密謀背梁﹔因此待遇慶之，亦漸不如前。慶之已微察隱情，預為戒備，且入朝語顥道：「我軍不滿萬人，遠來至此，幸得成功，人情尚未盡服。彼若知我虛實，調兵四合，如何抵禦？不如速啟南朝，更請濟師。如北方有南人陷沒，應敕諸州送入都中，兵多勢厚，方可無虞。」顥支吾對付，轉告安豐王延明。延明道：「慶之兵不過七千，已是難制，今若更添兵力，怎肯再為我用？大權一去，事事仰人鼻息，恐元氏宗社，要自此顛覆了。」顥乃遣使上表梁廷，但言河北河南，同時戡定，只有爾朱榮一部，尚敢跋扈，臣與慶之自能擒討，不煩添兵勞民云云。慶之副將馬佛念，密白慶之道：「將軍威行河洛，聲震中原，功高勢重，為魏所疑，一旦變生不測，禍且及身，不如乘他無備，殺顥據洛，倒是千載一時的機會，將軍幸勿錯過。」為慶之計，確是良謀。慶之搖首道：「此計太險，恐不可行。」<br>　　嗣來了河北急報，爾朱榮自晉陽發兵，與天穆相會，護送子攸南還，前驅已到河上了。慶之亟往見顥，顥令慶之出守北中城，自據南岸，抵遏北軍。慶之引兵直前，與北軍相持三月，接仗至十一次，殺傷甚眾，未嘗敗&#34882;。安豐王延明等，沿河固守，北軍泛舟可渡，亦不能亟進。爾朱榮意欲退師，再圖後舉，黃門侍郎楊侃語榮道：「勝負本兵家常事，裹創血戰，古今屢聞，況今並未大損，怎可中道折還，自阻銳氣？今四方顒顒，視公此舉，遽復引歸，民情失望。如慮乏舟渡河，何勿多為桴筏，參用舟楫，沿河數百里間，皆為渡勢，使顥防不勝防，一或得渡，必立大功。」高道穆亦進言道：「今乘輿飄蕩，主懮臣辱，大王擁百萬雄兵，奉主南歸，若分兵造筏，沿河散渡，指掌可克，奈何無端退卻，使顥復得完聚？這所謂養虺成蛇，悔將無及了。」榮已為感動，詢及劉靈助，靈助亦謂不出十日，河南必平。適伏波將軍楊檦族人，居住馬渚，自言有小船數艘，願為嚮導，榮乃命從子車騎將軍爾朱兆，與都督賀拔勝，縛木為筏，自馬渚夜渡，襲擊顥軍。顥不及預備，倉猝應敵，至為北軍所乘。領軍將軍冠受，系顥愛子，竟被擒去。顥大驚遁還，安豐王延明等亦皆&#28291;退。陳慶之孤軍失倚，忙收眾結陣，匆匆引歸。會值嵩高水漲，不便徒涉，那爾朱榮卻自督大軍，從後追來。慶之部眾，急不擇路，或投河溺斃，或緣河逃散，單剩得數十百騎，隨著慶之。慶之急令從騎下馬易服，自把鬚髮薙去，圂充沙門，從間道逃至汝陰，始得奔歸建康。<br>　　顥由轘轅南出臨潁，從騎四竄，臨潁縣卒江豐，誘顥入室，取刀殺顥，傳首洛陽。魏主子攸，早至北邙，由中軍大都督楊津，灑掃宮禁，召集百僚，出迎子攸，涕泣謝罪。子攸慰勞已畢，遂入居華林園，頒詔大赦。加爾朱榮為天柱大將軍，爾朱兆為車騎大將軍，儀同三司，元天穆為太宰。凡北來軍士，及隨駕文武諸臣，各加五級，出宮人三百名，繒錦雜彩數萬匹，班賜有差。臨淮王彧，仍詣闕請罪，有詔不問。安豐王延明自覺無顏，挈妻子南奔梁朝，後來病死江南。<br>　　爾朱榮留都數日，仍辭歸晉陽，遣都督賀拔勝，出鎮中山，復使統軍侯淵，討滅葛榮餘黨韓樓。越年再使從子驃騎將軍爾朱天光，與左都督賀拔岳，右都督侯莫陳悅，率兵往討萬俟丑奴。丑奴出沒關中，屢為民患，時正往攻岐州，令黨徒尉遲菩薩等，自武功南渡渭水，撲城攻柵。賀拔岳引著千騎，倍道赴援，菩薩已拔柵收兵。嶽前往挑戰，誘菩薩至渭南，依山設伏，俟菩薩輕騎追來，發伏齊起，得將菩薩捉住，名為菩薩，奈何毫無神力？收降賊眾萬餘。<br>　　丑奴聞菩薩陷沒，退保安定。岳與天光會師岐州，揚言夏令將至，不便行師，應俟秋涼再進。丑奴信為實言，散眾歸耕，據險立柵。天光遂與岳悅二都督，乘夜發兵，攻入大柵。所得俘囚，悉數縱還，諸柵聞風皆降。天光長驅直進，逕達安定，丑奴無兵可守，棄城出走，賀拔岳等從後追躡，趕至平涼，圍住丑奴。裨將侯莫陳崇，單騎突入，與丑奴交手，不到三合，便把丑奴活捉了來，大呼出陣，賊皆披靡。乘勝進逼高平，蕭寶夤為丑奴太傅，尚欲拒守，天光將丑奴推至城下，指示守卒，諭令速降。守卒立即應命，執住寶夤，送入大營，關中悉平。丑奴寶夤，械送都中，縛至閶闔門外，示眾三日，方將寶夤賜死，丑奴處斬。丑奴了，寶夤亦了。<br>　　宇文泰曾隨軍討顥，因功封寧都子，至此復從賀拔岳入關，討平丑奴，魏主子攸，擢泰為征西將軍，行原州事。泰安撫關隴，待民有恩，民皆感悅，互相告語道：「早遇宇文君，我等怎肯從亂呢！」為北周開國張本。<br>　　這且慢表。且說爾朱榮迭平叛亂，勛爵愈隆，威勢亦愈盛，雖居外藩，遙制朝政，宮廷內外，遍布心腹，伺察魏主動靜。魏主有心振作，勤政不怠，常與吏部尚書李神雋，議清治選部，榮奏補曲陽縣令，資格未合，為神雋所擱置。榮當即怒起，擅自調補，神雋惶恐辭職，榮即使從弟僕射爾朱世隆，代理吏部，欲調北人鎮河南諸州，魏主未許。太宰元天穆，出鎮並州，竟為榮上奏道：「天柱立有大功，為國宰相，若請變易全國官吏，陛下亦不得遽違，況止調數人為州吏，如何不即允許哩。」魏主復諭道：「天柱若不為人臣，朕亦須聽他命令﹔如猶存臣節，怎得黜陟百官！」天穆轉告爾朱榮，榮當然生恨。爾朱後性又妒忌，稍有不平，便忿然道：「天子由我家置立，怎得自專？我父原擬自為，何不早自決計呢！」爾父若為天子，爾只能做個公主，怎能總制六宮？世隆亦謂兄不為帝，自己未得封王，陰生觖望。惟魏主外制強臣，內迫悍後，居常愀然不樂。城陽王徽妃，系魏主舅女，侍中李彧，是魏主姊婿，魏主因她戚誼相關，格外親信。二人欲得權寵，嘗恨爾朱氏牽制，所以日夕毀榮，勸主除害。侍中楊侃，膠東侯李侃晞，僕射元羅等，亦曾與謀。魏主亦時思除榮，只一時未敢猝發。榮好遊獵，寒暑不輟，輒繪縛虎圖進呈，謂臣不忘武功，實欲北掃汾胡，南平江淮，為天子作統一計。又稱參軍許周，勸臣取九錫禮，臣未立大功，怎得叨受殊榮，已將許周斥去等語。魏主見他詞意驕倨，益有戒心，唯璽書褒答，申獎忠誠。無非以假應假。<br>　　會爾朱後懷妊九月，將要分娩，榮表請入朝，欲乘便視後。城陽王徽等謂榮果詣闕，正好伏兵刺斃。李侃晞獨言榮必設備，恐未可圖，不如先殺榮黨，發兵拒榮為是。兩議俱屬未妥。魏主尚是未決，都下已頗泄秘謀。中書侍郎邢子才等多畏禍東去。爾朱世隆亦有所聞，自為匿名書，黏貼門上，有天子欲殺天柱一語。旋即揭紙寄榮，榮自恃盛強，不以為意。且扯書擲地道：「世隆膽怯，孰敢生心！看我單騎入朝，有人能撓我毛髮麼？」榮妻亦勸榮不行，榮終不聽。即率將士等南下，妻亦隨行，直抵洛陽。<br>　　魏主本即欲殺榮，因恐天穆在並州，必為後患，乃虛與周旋，優禮相待。榮入宮待宴，醉後奏陳，謂外人屢言陛下疑臣，意欲加誅。魏主不待說畢，便接口道：「人亦有言王欲害我，謠說無憑，怎可輕信！」榮歡顏稱謝。嗣是入謁，從人不過數名，又皆不持兵仗，魏主見榮尚無反意，擬取消前議，城陽王徽慫&#24898;道：「就使榮果不反，亦不可耐﹔況未必可保呢。」魏主乃征天穆入朝，欲一並除去。榮全未察覺。再加朝士隨員，向榮獻諛，或說是將加九錫，或說是將下禪文，或說是長星入中台，為除舊布新的預兆，或說是並州城上有紫氣，不日當有應驗，哄得爾朱榮心花怒開，揚揚自得。<br>　　榮有小女，適魏主兄子陳留王寬，榮嘗指寬示人道：「我終當得此婿力。」這種詞態，傳入宮廷，越令魏主生嫌。魏主又夢中取刀，自割十指，醒後很覺驚懼。問諸徽及楊侃，徽答道：「蝮蛇螫手，壯士斷腕，夢中割指，亦是此類。陛下若臨機立斷，可保吉征。」魏主意乃決定。<br>　　可巧天穆奉召入都，由魏主邀同爾朱榮，迎入西林園，擺酒接風。榮請令群臣校射，且面奏道：「近來侍臣多不習武，陛下宜率五百騎出獵，振勵武功。」魏主含糊許可，但心中愈覺動疑。越日召入中書舍人溫子升，問漢殺董卓事，魏主道：「王允若赦涼州人，必不至死。」良久複語子升道：「如朕心理，卿亦應知，死猶欲為，況未必死呢！若戮及渠魁，曲赦餘黨，想不至有意外禍端！」子升唯唯應命。魏主囑他預作赦文，指日誅惡，子升受命退去。<br>　　詰旦即召榮與天穆，入宴明光殿，令楊侃等伏甲以待。榮與天穆入座，宴飲未畢，便即起出。侃等從東階入殿，見榮等已至中庭，不便動手，乃任他自去。既而榮詣陳留王家飲酒，大醉而歸，因自稱病發，連日不入。<br>　　魏主恐密謀漏泄，寢饋不安，城陽王徽入白道：「事不宜遲，何不托言後生太子，召榮入朝，就此斃榮？」魏主道：「後懷孕只及九月，怎得即言生子？」徽又道：「婦人不及產期，便是生兒，也是常事，彼必不疑。」魏主乃再伏兵明光殿，聲言皇子已生，遣徽馳告榮及天穆。榮正與天穆坐博，徽即脫去榮帽，歡舞盤旋。忽又由殿中文武，傳聲促入，榮信以為真，遂與天穆一同入賀。兩人應該同死，所以連屬。<br>　　魏主聞榮等進來，不覺失色，溫子升趨入道：「陛下色變，速請飲酒壯膽。」魏主因索酒連飲，漸覺心膽少豪。子升袖出赦文，正要呈覽，遙見榮已登殿，料知不及再閱，便取文趨出。巧巧與榮相遇，榮問是何文書？子升只說一敕字。榮見他神色自若，也不欲取視，惘然竟入。魏主在東序下西向坐著，榮與天穆，至御榻西北入席。尚未開談，李侃晞等持刀進來。榮料知有異，起趨御座，魏主已橫刀膝下，順手取出，向榮力斲，榮即僕地。侃晞追上一刀，嗚呼畢命！天穆亦被砍死。榮長子菩提等，共三十人，隨榮入宮，俱為伏兵所殺。<br>　　內外歡噪，聲滿都城。<br>　　魏主即登閶闔門，飭溫子升宣詔大赦，並遣武衛將軍奚毅，前燕州刺史崔淵，率兵鎮北中城。爾朱世隆，聞變夜出，奉榮妻及榮部曲，走屯河陰。榮黨田怡等，欲進攻宮門，賀拔勝謂內必有備，不如出城，再圖他計。怡乃隨世隆出走，勝獨不往。黃門侍郎朱瑞，雖為榮所委，卻能委曲將事，頗得主眷。故雖從世隆出城，半途逃回。金紫光祿大夫司馬子如，素為爾朱氏死黨，棄家奔世隆。世隆即欲北還，子如道：「兵不厭詐，今天下&#27769;&#27769;，唯強是視，君若北走，反示人以弱，不如分兵據守河橋，還襲京師，出其不意，或可成功。」子如實是戎首。世隆依議，即夜攻河橋，擒殺將軍奚毅等人，據北中城。<br>　　魏主大懼，遣前華陽太守段育慰諭，竟被世隆殺死。先是散騎常侍高乾，與弟敖曹避難奔齊，受葛榮官爵，聚民為亂。魏主招令反正，授乾為給事黃門侍郎，敖曹為通直散騎侍郎。爾朱榮奏請黜乾兄弟，謂叛人不宜再用，乃聽解職還鄉。敖曹復行抄掠，由榮誘拘晉陽，榮入都時，恐他生變，獨令隨行，禁居駝牛署。榮已誅死，魏主釋令入侍，授官直閤將軍。高乾亦自冀州至洛都，魏主命為河北大使，使與敖曹偕歸，招集鄉曲，作為外援。乾兄弟臨行時，魏主親送出城，舉酒指河道：「卿兄弟本冀部豪傑，能令士卒致死﹔倘京都有變，可為朕至河上，耀眾揚塵。」乾垂涕受諭，敖曹拔劍起舞，誓以必死，待魏主回城，始相偕引去。<br>　　世隆遣族人爾朱拂律歸，率胡騎千人，白衣至郭下，索太原王屍。魏主自登大夏門眺望，且令從臣牛法尚俯語道：「太原王立功不終，陰圖叛逆，王法無親，已正刑書。罪止榮身，餘皆不問。」拂律歸應聲道：「臣等隨太原王入朝，忽致冤酷，今不忍空歸，願得太原王屍，生死無恨！」言已大哭，群胡相率舉哀，聲震京邑。魏主亦覺悵然，便遣朱瑞齎著鐵券，往賜世隆。世隆道：「太原王尚不得生，兩行鐵字，何足為憑！」說著，舉券投地。瑞拾券還報，魏主乃募敢死士討世隆。三日得萬人，出御拂律歸，究竟士系新募，未習戰陣，屢戰不克。會皇子誕生，下詔大赦。慶賀既畢，復議討叛，群臣皆面面相覷，不發一言。只能放火，不能收火，此等人有何用處？獨散騎常侍李苗挺身道：「小賊敢橫逆如此！臣雖不武，願率一旅出戰，為陛下逕毀河橋！」魏主大喜，即假平西將軍職銜，率數百人出城，由馬渚上流，乘船夜下，縱火焚河橋。爾朱兵頓時大亂，從南岸爭橋北渡，俄而橋絕，溺斃甚眾。苗還泊小渚，守待南援，哪知官兵一個不至，敵兵卻陸續趨擊。苗拚死力戰，終因寡不敵眾，部下盡殲，苗亦投水自盡。魏主聞報，很是痛惜，追封河陽侯，予諡忠烈。何不預發援兵？爾朱世隆經此一嚇，卻召回拂律歸，向北遁去。<br>　　魏主詔行台都督源子恭出西道，楊吳出東道，各率兵萬人，追討世隆。子恭至太行丹谷，築壘設防，控遏晉陽。時爾朱兆為汾州刺史，已發兵至晉陽城，擬即南向犯闕。適值世隆北返，兩下會談，議先奉太原太守行並州事長廣王曄為主，然後進攻洛陽。曄系前中山王英從子，輕躁有力，既得爾朱氏推戴，便欣然稱帝，改元建明。命世隆為尚書令，兆為大將軍，皆封王爵，世隆從兄衛將軍度律為太尉，天柱長史彥伯為侍中，徐州刺史仲遠為車騎大將軍，兼尚書左僕射，領徐州大行台。仲遠遂起兵遙應，約共入洛。<br>　　驃騎大將軍爾朱天光，正與賀拔岳、侯莫陳悅，西循關隴，聞榮死耗，亦下隴南行，擬向洛陽。魏主使朱瑞往撫，進天光為侍中，儀同三司，兼領雍州刺史。天光與賀拔岳謀，欲令魏主外奔，更立宗室。乃使瑞歸報云：「臣無異心，但欲仰奉天顏，再申宗門罪狀。」又令僚屬佯為奏聞，謂天光暗蓄異圖，願思勝算以防微意。狡哉天光。魏主兩得奏報，不免懷疑，只好加封天光為廣宗王，曲示羈縻。那長廣王曄，亦封天光為隴西王。天光隱持兩端，觀望成敗。<br>　　爾朱兆引眾向洛，先召晉州刺史高歡，願與偕行。兆素驍勇善戰，獨爾朱榮未死時，謂兆非歡匹，終當為彼穿鼻。至是歡接兆書，慨然歎道：「兆狂愚如是，敢為悖逆，我不能長事爾朱了！」遂托言山蜀未平，不肯應召。<br>　　兆自督眾南行，到了丹谷，與源子恭相持。爾朱仲遠亦自徐州北向，陷西兗州，擒去刺史王衍。魏主亟命城陽王徽，兼大司馬，錄尚書事，總統內外，使車騎將軍鄭先護為大都督，與右衛將軍賀拔勝共討仲遠。先護疑勝曾附爾朱，揮置營外，勝已心懷怨望。及行次滑台東境，與仲遠相遇，交鋒數次，先護並不出援，竟至敗卻。勝挾恨益深，遂潛奔仲遠，返攻先護。先護狼狽奔走，後且投順梁朝。南路失敗，北路亦&#28291;，源子恭部將崔伯鳳陣亡，史仵龍開壁降兆。子恭慌忙奔回，還算幸全性命，洛陽大怖。<br>　　城陽王徽，毫無韜略，但惜財吝賞，失將士心。魏主與他商議，一味敷衍，謂小賊無慮不平。魏主亦以大河深廣，兆等未能即來，誰知永安三年十一月間，河水淺涸，暴風揚塵，兆竟輕騎南來，渡河入都，守城將士，倉猝四&#28291;，及兆縱騎叩宮，宿衛方才驚覺，立即駭散。魏主倉皇出走，步行至雲龍門外，適遇城陽王徽，跨馬急奔，連呼數聲，並不見應。及徽已去遠，卻來了胡騎數十名，順手把魏主牽住，往報爾朱兆去了。小子有詩歎道：<br><br>　　叛臣入闕始驚奔，失勢何人認至尊？<br>　　天子窮途猶若此，才知處士貴爭存。<br>　　未知魏主性命如何，容待下回再詳。<br>　　平葛榮，滅元顥，誅萬俟丑奴，擒蕭寶夤，爾朱榮之功，不可謂不高。功高者本易震主，況如爾朱榮之有心篡逆，遙制朝政，而能不遭主忌耶！魏主子攸，定謀闕下，伏甲除奸，梁冀死而鐘&#31796;不驚，董卓誅而宮廷無恙，不可謂非一時快事。惜平所用非人，滿廷闒茸，城陽王徽，貪佞無能，而任為統帥﹔源子恭、鄭先護輩，皆等諸自鄶以下，不足譏焉。忠憤如李苗，挺身出戰，冒險焚橋，乃不為後援，任其戰死，雖欲不亡，寧可得乎？逆兆入宮，始得聞知，狼狽出走，立遭牽縶，識者有以知子攸之自取矣。<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 南北史 </a>>> </font></td>
     <td width="60%" align=right><a href=47.htm>上一篇</a> &nbsp;&nbsp;&nbsp;&nbsp; <a href=49.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>