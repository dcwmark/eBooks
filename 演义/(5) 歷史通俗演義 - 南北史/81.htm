<html>
<head>
<title>開放文學--歷史通俗演義 - 南北史--第八十二回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 南北史 </a>>> </font></td>
     <td width="60%" align=right><a href=80.htm>上一篇</a> &nbsp;&nbsp;&nbsp;&nbsp; <a href=82.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第八十二回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>揮刀遇救逆弟敗謀　酣宴聯吟豔妃專寵</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說隋主堅起用一人，令為太子少保，兼納言度支尚書。這人為誰？就是西魏度支尚書蘇綽子威。先出官名，後出姓氏，筆法特變。威五歲喪父，哀毀若成人，及長頗有令名，周太祖泰代為申請，令襲爵美陽縣公。嗣由大&#20898;宰晉公宇文護，強妻以女。威見護擅權，恐自遭禍累，遁入山中，棲寺讀書，後來屢征不起。至隋主堅為丞相時，因高熲薦引，召入與語，很加器重，約居月餘，威聞堅將受禪，又遁歸田裡。熲請遣人追還，堅撚須道：「彼不欲預聞我事，且從緩召至。」受禪數月，堅與李德林有嫌，乃復召威入朝，處以清要，追封綽為邳公，令威襲爵，觀威後此行狀，實是沽名釣譽。威遂得與高熲並參朝政，日見親信。嘗勸隋主減傜輕賦，尚儉戒奢，隋主堅很是嘉納，除去一切苛征，所有雕飾舊物，悉命毀除。威又入白道：「臣先人每戒臣雲，但讀《孝經》一卷，便足立身治國。」<br>　　隋主堅亦深以為然。<br>　　先是周定刑律，頗從寬簡，隋既建國，更命高熲、楊素等修正，上彩魏、晉舊律，下至齊梁，沿革重輕，務取折衷主義，刪去梟擐鞭各法，非謀反無族誅罪。始制定死刑二條，一統一斬﹔流刑三條，自二千里至三千里﹔徒刑五條，自一年至三年﹔杖刑五條，自六十至百下﹔笞刑五條，自十至五十。士大夫有罪，必先經群臣公議，然後上請。罪有可原，酌量從減，或許贖金，或罰官物。人民有罪，須用刑訊拷掠，不得過二百，枷杖大小，俱有定式。民有枉屈，縣不為理，得依次訴諸州郡省。州郡省仍不為理，准令詣闕申訴。自是法律簡明，恩威兩濟。嗣隋主堅覽刑部奏獄，數猶至萬，尚嫌律法太嚴，乃敕蘇威再從減省，法益簡要，疏而不漏，且仍置法律博士弟子員，研究律意，隨時改訂，這也未始非慎重人命的美意。心乎愛民，宜加稱揚。且隋、唐以後，刑法簡明，亦皆導源於此。<br>　　惟鄭譯解職歸第，尚留上柱國官俸。譯怏怏失望，陰呼道士醮章祈福。適有婢女為譯所毆，計奏譯為厭盅術，隋主堅召譯入問道：「我不負公，公懷何意？」譯不能答辯，頓首謝罪。隋主仍不忍加譴，敕令閉門思過，譯遵旨自去。會憲司劾譯不孝，嘗與母別居。隋主乃下詔道：「譯嘉謨良策，寂爾無聞，鬻獄賣官，沸騰盈耳，若留諸世間，在人為不道之臣，戮諸朝市，入地為不孝之鬼。有累幽顯，無可處置，宜賜以《孝經》，令彼熟讀。」仍遣使與母同居。周之亡，譯為首惡，隋主不忍加誅，反出此詼諧敕文，殊失政體。已而復授譯為隆州刺史，譯赴任未幾，請還治疾，又得賜宴醴泉宮，許還官爵，這且慢表。<br>　　惟是時岐州刺史梁彥光，新豐令房恭懿，治績稱最，有詔遷彥光為相州刺史，擢恭懿為海州刺史，且飭令全國牧守，以二人為法。自是吏多稱職，民物鈇安。尋又因宇文孤弱，遂至亡國，特使三皇子分蒞方面，作為屏藩。晉王廣為河北行台尚書令，蜀王秀為西南行台尚書令，秦王俊為河南行台尚書令，一面通好南朝，與民休息。邊境每獲陳諜，皆賜給衣馬，遣令南歸。獨陳尚未禁侵掠，並遣將軍周羅■、蕭摩訶等，侵入隋境。隋主堅乃命上柱國長孫覽、元景山兩人，並為行軍元帥，出兵攻陳，且持簡尚書左僕射高熲，節度諸軍。熲奉命南行，適值陳主頊新殂，太子叔寶嗣立，調回北軍，且遣人至隋軍求和。熲仰承上意，因奏請禮不發喪，隋主果然依議，詔令班師。<br>　　那陳朝卻為了大喪，生出內亂，好容易才得蕩平，說來亦是一番事跡，不得不約略表明。陳主頊子嗣最多，共生四十二男，長子就是叔寶，已立為皇太子，次子叫作叔陵，曾封始興王，見第七十四回。累任方鎮，性情淫暴，徵求役使，無有紀極。夜常不寐，專召僚佐侍坐，談論民間瑣事，作為笑謔。且多置胾噉，晝夜儉嚼，自怏朵頤，獨不喜飲酒。每當入朝，卻佯為修飾，車中馬上，執簡讀書，高聲朗誦，掩人耳目。陳主頊亦為所欺，遷擢至揚州刺史，都督揚、徐、東揚、南豫四軍事。既而入治東府，好用私人，一經推薦，必須省閣依議，倘微有違忤，即設法中傷，使陷大辟。平時居府舍中，嘗自執斧斤，為沐猴戲﹔又好游恟墓間，遇有著名塋表，輒令左右發掘取歸，石志古器，並屍骸骨骼，持為玩物，藏諸庫中﹔民間有少婦處子，略可悅目，即強取入府，逼為妾婢。及生母彭貴人病逝，他卻請葬梅嶺，就晉太傅謝安塋間，掘去謝棺，窆入母柩，又偽作哀毀形狀，自稱刺血寫涅珽經，為母超薦，暗中即令廚子日進鮮食，且私召左右妻女，與他奸合。左右憚他淫威，不敢與校，但不免有怨言傳出，為上所聞。陳主頊素來溺愛，不過召入呵責，並未加譴，因此叔陵得益加恣肆，潛蓄邪謀。<br>　　新安王伯固，系文帝蒨第五子，與叔陵為從父昆弟，形狀眇小，獨善為諧謔，得陳主歡。陳主頊宴集百官，往往引他入座，目為東方朔一流人物。溺愛己子，尚還不足，還要添入一姪，宜乎陳祚速亡。太子叔寶，更喜與伯固相狎，日必過從。叔陵卻起了妒意，陰伺伯固過失，意欲加害。偏伯固生性聰明，做出一番柔媚手段，討好叔陵，叔陵漸被籠絡，不但變易惡念，反視伯固為腹心。叔陵好游，伯固好射，兩人相從郊野，大加款暱。陳主頊怎知微意，用伯固為侍中，伯固有所聞知，必密告叔陵。太建十年，陳主命在婁湖旁築方明壇，授叔陵為王官伯，使盟百官。又自幸婁湖誓眾，分遣大使，頒誥四方。這是何意？適以階身後之亂。叔陵既得為盟主，愈思奪嫡，只因乃父清明，未敢冒昧從事。<br>　　到了太建十四年春間，陳主頊忽然不豫，醫藥罔效，病且日深，太子叔寶當然入侍，叔陵與弟長沙王叔堅，陳主頊第四子。也入宮侍疾。叔堅生母何氏，本吳中酒家女，陳主頊微時，嘗至酒肆沽飲，見何氏有色，密與通姦，至貴為天子，遂召何女為淑儀，生子叔堅，長有膂力，酗虐使酒。是謂遺傳性。叔陵因何為賤隸，不願與叔堅序齒，所以積不相容，常時入省，輒互相趨避。此次入侍父疾，只好一同進去。叔陵顧語典藥吏道：「切藥刀太鈍，汝應磨礪，方好使用。」機事不密則害成，況自露意旨耶？典藥吏不知何意。叔陵卻揚揚踱入，在宮中廝混了兩三日，忽見陳主病變，氣壅痰塞，立致絕命。宮中倉猝舉哀，準備喪事。那叔陵反囑令左右，向外取劍，左右莫名其妙，取得朝服木劍，呈繳叔陵。叔陵大怒，順手一掌，把他打出。似此粗莽，也想謀逆，一何可笑？叔堅在側，已經瞧透隱情，留心伺變。越日昧爽，陳主小殮，太子叔寶伏地哀慟，叔陵覓得衒藥刀，踅至叔寶背後，斲將下去，正中項上，叔寶猛叫一聲，暈絕苫地。柳皇后驚駭異常，慌忙趨救叔寶，又被叔陵連斲數下。叔寶乳母吳氏急至叔陵後面，掣住右肘，叔堅亦搶步上前，叉住叔陵喉管，叔陵不能再行亂斲，柳皇后才得走開。叔寶暈絕復甦，倉皇扒起。看官聽說！這衒藥刀究竟鈍鋒，不利殺人，故叔寶母子，雖然受傷，未曾致命。叔陵尚牽住叔寶衣裾，叔寶情急自奮，竟得扯脫。叔堅手扼叔陵，奪去衒藥刀，牽就柱間，自劈衣袖一幅，將他縛住。且呼問叔寶道：「殺卻呢？還是少待呢？」叔寶已隨吳媼入內，未及應答。叔堅還想追問，才移數步，叔陵已扯斷衣袖，脫身逃出雲龍門，馳還東府，亟召左右截住青溪道，赦東城囚犯，充做戰士，發庫中金帛，取做賞賜。又遣人馳往新林，征集部曲，自被甲冑，著白布帽，登城西門，號召兵民及諸王將帥，竟無一應命。獨新安王伯固單騎赴召，助叔陵指麾部眾。<br>　　叔陵部兵約千人，盡令登陴，為自守計。<br>　　叔堅見叔陵脫走，急向柳後請命，使太子舍人司馬申，往召右衛將軍蕭摩訶。摩訶入見受敕，率馬、步數百人，趨攻東府，屯城西門。叔陵不免惶急，因遣記室韋諒，送鼓吹一部與蕭摩訶，且與約道：「事若得捷，必使公為台輔。」摩訶笑答道：「請王遣心膂節將，前來訂約，方可從命。」叔陵乃復遣親臣戴溫、譚騏驎，出與訂盟。摩訶把二人執送台省，立即斬首，梟示城下，城中大駭。叔陵自知不濟，倉皇入內，驅妃張氏及寵妾七人，俱沉入井中，自領步、騎數百，與伯固夤夜出走，乘小舟渡江，欲自新林奔隋，行至白楊路，後面追兵大至，伯固避入小巷，叔陵親自追還，擬與追軍決一死戰。鋒刃未交，部下已棄甲&#28291;奔。蕭摩訶部將馬容、陳智深，雙刺叔陵，叔陵墜落馬下，即被殺死。伯固亦為亂兵所殺，兩首並傳入都門，當下自宮中頒敕，所有叔陵諸子，一體賜死，伯固諸子，廢為庶人。餘黨韋諒、彭暠、鄭信、俞公喜等，並皆伏誅。於是叔寶即皇帝位，援例大赦，命叔堅為驃騎將軍，領揚州刺史。蕭摩訶為車騎將軍，領南徐州刺史，晉封綏遠公。立皇十四弟叔重為始興王，奉昭烈王宗祀。餘弟已經封王，一概照舊，未經封王，亦皆加封。尊諡大行皇帝為孝宣皇帝，廟號高宗，皇后柳氏為皇太后。總計陳主頊在位十四年，享年五十三，這十四年間，起兵數次，既得淮南，仍復失去，對齊有餘，對周不足，只好算做一個中主。而且得國未正，傳統未賢，偌大江東，終歸覆滅，史稱他德不逮文，智不及武，恰也是一時定評呢。褒貶得當。<br>　　叔寶已經嗣位，項痛未愈，病臥承香殿，不能聽政，內事決諸柳太后，外事決諸長沙王叔堅。叔堅漸漸驕縱，勢傾朝廷，叔寶未免加忌，只因他討逆有功，含忍過去。尋且加官司空，仍兼將軍刺史原官。立妃沈氏為皇后，皇子胤為皇太子。胤系孫姬所出。因產暴亡，沈後特別哀憐，養為己子。太建五年，已受冊為嫡孫，尋封永康公，聰穎好學，常執經肄業，終日不倦﹔博通大義，兼善屬文。既得立為儲君，朝野慰望，共稱得人。反射下文。越年正月，改元至德。叔寶瘡疾早痊，親自聽政，都官尚書孔范，中書舍人施文慶，皆東宮舊侍，並得邀寵，遂日夕在叔寶前陳論叔堅過失。叔寶本已相猜，更兼二人從旁構煽，越加動疑，遂調回皇弟江州刺史豫章王叔英，陳主頊第三子。令為中衛大將軍，出叔堅為江州刺史，另用晉熙王叔文陳主頊第十二子。代刺揚州。叔堅入朝辭行，又由叔寶當面慰諭，留任司空，再調叔文往江州，命始興王叔重為揚州刺史。甫經蒞政，便已朝令暮改，自相矛盾。叔堅既不得專政，又不得外調，鬱鬱困居，絕無聊賴，乃雕刻木偶為道人裝，中設機關，能自拜跪，使在日月下，醮禱求福。真是呆想。當有人訐他咒詛，被逮下獄，由內侍傳敕問罪。叔堅答道：「臣本無他意，不過前親後疏，意欲求媚，所以祈神保祐。今既犯天憲，罪當萬死，但臣死以後，必見叔陵，願陛下先傳明詔，責諸泉下，方免為叔陵侮弄。」仍是呆話。這一席話，由內侍還報。叔寶也記念前勛，不思加刑，乃特下赦書，但免司空職銜，仍使還第，食親王俸。過了數月，復起為侍中，兼鎮左將軍。<br>　　前太子詹事江總，素長文辭，與叔寶相暱，叔寶為太子時，總自侍東宮，為長夜飲，且養良娣陳氏為女，導太子微行。陳主頊聞總不法，將他黜免。叔寶嗣位，即除授總為祠部尚書，未幾又遷為吏部尚書，又未幾且超拜尚書僕射。嘗引總至內廷，作樂賦詩，互相唱和。侍中毛喜係累朝勛舊，叔陵謀逆，喜與叔堅並主軍事，更得紀功。叔寶亦頗加優禮，或令入宴。喜因山陵初畢，喪服未除，不應如此酣飲﹔且見後庭陳樂，所作詩章，多淫豔語，更覺看不過去，只一時不好多言。可巧叔寶酒酣，命喜賦詩，喜即欲規誡，又恐叔寶酒後動怒，乃徐徐升階，佯為心疾，撲僕階下。叔寶即命左右扶起，掖出省中。及叔寶酒醒，憶喜情狀，顧語江總道：「我悔召毛喜，彼實無疾，不過欲阻我歡飲，托疾相欺，如此奸詐，實屬可恨。」說著，即欲使人系喜，還是中書舍人傅縡，謂喜系先帝遺臣，不宜重譴，乃謫喜為永嘉內史。<br>　　自喜被外謫，言官相率箝口，無人進規，叔寶日益荒淫，不是使酒，就是漁色。沈皇后為望蔡侯沈君理女，母即高祖女會稽公主，公主早亡，後年尚幼，哀毀如成人。宣帝頊聞後孝思，所以待後及笄，納為&#20898;婦。已而君理逝世，後復出處別舍，日夕銜哀，叔寶目為迂愚。且因後端靜寡慾，很不愜意，另納龔、孔二女為良娣。龔氏有婢張麗華，系兵家女，家事中落，父兄以織席為業，不得已鬻女為奴。麗華得隨龔入宮，年只十歲，龔、孔饒有容色，當然為叔寶所愛，張麗華生小玲瓏，周旋主側，善承意旨，早得叔寶歡心，越兩三年，更出落得娉婷嬝娜，妖豔風流，叔寶即欲染指禁臠，迫與淫狎。麗華半推半就，曲盡綢繆，惹得這位陳叔寶，魂魄顛倒，無夢不恬。好容易生下一男，取名為深，益令叔寶由愛生寵，視若奇珍。胡天胡帝，號稱專房。就是龔、孔二氏，也俱落麗華後塵。叔寶即位，冊麗華為貴妃，龔、孔二氏為貴嬪，貴妃位置，與皇后只隔一級，貴嬪又在貴妃下。沈皇后本來恬淡，竟把六宮事宜，讓與貴妃主持，自己不過掛個皇后虛名，居處儉約，服無華飾，左右侍女，亦寥寥無幾，但靜閱圖史，閒誦佛經，作為消遣。張貴妃百端獻媚，與叔寶朝夕不離，叔寶臥病承香閣，屏去諸姬，獨留張貴妃隨侍。病痊後又彩選美女，得王、李二美人，張、薛二淑媛，並袁昭儀、何婕妤、江修容等七人，輪流召幸，但不及張貴妃的寵眷。至德二年，特命在光照殿前，添築臨春、結綺、望仙三閣，各高數十丈，袤延數十間，凡窗牖壁帶，懸楣欄檻，均用沈檀香木製成，炫飾金玉，雜嵌珠翠，外施珠簾，內設寶&#29248;寶帳，一切服玩，統是瑰奇珍麗，光怪陸離。每遇微風吹送，香達數里，旭日映照，光激後庭。閣下積石為山，引水為池，種奇花，植異卉，備極點染。叔寶自居臨春閣，張貴妃居結綺閣，龔、孔二貴嬪居望仙閣。三閣並有復道，互便往來。<br>　　僕射江總，雖為宰輔，不親政務，常與都管尚書孔范，散騎常侍王瑳等十餘人，入閣侍宴，稱為狎客。宮人袁大舍等，頗通翰墨，能作詩歌，叔寶命為女學士。每一宴會，妃嬪群集，女學士及諸狎客，兩旁列坐，飛觴醉月，即夕聯吟，彼唱此酬，無非是曼詞豔語，靡靡動人。又選入慧女千餘名，叫她學習新聲，按歌度曲，分部迭進，更番傳唱。歌曲有《玉樹後庭花》，及《臨春樂》等名目，統由狎客女學士編成。叔寶亦素工詞賦，間加點竄，大略是贊美妃嬪，誇張樂事。最傳誦的有二語，是「壁戶夜夜滿，瓊樹朝朝新」十字。此十字亦無甚佳妙，不過似近今吳人小調而已。且狎客名目，尤屬非宜，豈叔寶特開妓館耶？一笑。<br>　　張貴妃發長七尺，鬒黑如漆，光可照物，並且臉若朝霞，膚如白雪，目似秋水，眉比遠山。偶一眄睞，光彩四溢，每在閣上靚妝玉立，憑軒凝眺，飄飄乎如蓬島仙姝，下臨塵世，性尤慧黠，才辯強記。起初但執掌內事，後來干預外政。叔寶荒耽酒色，嘗不視朝，所有百司啟奏，統由宦官蔡脫兒、李喜度傳遞。叔寶將貴妃抱置膝上，共決可否。李、蔡或不能悉記，貴妃即逐條裁答，無一遺漏。又好籠絡內侍，無論太監宮女，都盛稱貴妃德惠，芳名鵲起，益得主歡。自是內外連結，表裡為奸，後宮家屬，招搖罹法，但教向貴妃乞求，無不代為洗刷。王公大臣如不從內旨，亦只由貴妃一言，便即疏斥。因此江東小朝廷，不知有陳叔寶，但知有張貴妃。婦女擅權，勢必至此。<br>　　還有都官孔范，與孔貴嬪結為姊妹，阿諛迎合，善伺主意。舍人施文慶心算口占，榷算甚工，並得叔寶親幸。文慶且薦引沈客卿、陽惠朗、徐哲、暨慧景等，概邀擢用。客卿為中書舍人，惠朗為大市令，哲為刑法監，慧景為尚書都令史，數人皆以小吏起家，不達大體，督責苛碎，聚斂無厭。叔寶方大興土木，供億浩繁，國用正慮不給，經數人爬羅剔抉，取供內庫，當然得哄動天顏。叔寶大喜過望，重任施文慶，歎為知人。孔范又自稱有文武才，舉朝莫及，嘗從容入白道：「外間諸將，起自行伍，統不過一匹夫敵，若望他有深見遠慮，怎能及此？」叔寶信以為然，見將帥稍有過失，便黜奪兵權，把部曲分配文吏。領軍將軍任忠，素有戰功，偶掛吏議，即奪忠部卒，交與孔范等分管。忠被徙為吳興內史。於是文武懈體，士庶離心，覆亡即不遠了。小子有詩歎道：<br><br>　　宵小都緣女盅來，玄妻覆祀古同哀﹔<br>　　臨春三閣今何在？空向江東話劫灰。<br>　　叔寶既已荒淫，又復驕侈，夜郎自大，挑釁強鄰，欲知底細，容待下回再詳。<br>　　叔陵之謀殺乃兄，殘忍無親，原為名教罪人，但實受教於乃父。乃父雖未嘗殺兄，而兄子伯宗，因曾篡廢之而賊害之也。兄子可殺，去殺兄僅一間耳。幸而藥刀鋒鈍，手刃不殊，叔堅助順，逆弟脫逃，卒竄死白楊道中，叔寶始得安然嗣立。厥後耽情酒色，恣意聲歌，疏骨肉，寵婦寺，終致亡國敗家。陳主頊欲為子孫計，而子孫仍為俘虜，謀國不仁，殃必及之，不於其身，必於其子，天道豈真無知歟？張麗華為江南尤物，與鄴下之馮小憐相似，小憐亡齊，麗華亡陳，乃知尤物之貽禍國家，無古今中外一也。<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 南北史 </a>>> </font></td>
     <td width="60%" align=right><a href=80.htm>上一篇</a> &nbsp;&nbsp;&nbsp;&nbsp; <a href=82.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>