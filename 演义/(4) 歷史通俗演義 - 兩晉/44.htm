<html>
<head>
<title>開放文學--歷史通俗演義 - 兩晉--第四十五回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 兩晉 </a>>> </font></td>
     <td width="60%" align=right><a href=43.htm>上一篇</a> &nbsp;&nbsp;&nbsp;&nbsp; <a href=45.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第四十五回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>殺妻孥趙主寡恩　協君臣燕都卻敵</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說燕王慕容皝，就是慕容廆第三子。慕容廆見前文。廆為鮮卑大單于，建牙遼西大棘城，禮賢下士，聲望日隆。平州刺史崔毖，密結高句麗段氏宇文氏，合謀滅廆，三分廆地，廆遺子皝，與長史裴嶷，擊破宇文部。段氏高句麗皆懼，遣使乞和。崔毖遁往高句麗。廆乃使裴嶷獻捷建康，晉封廆為遼東公，都督幽平二州諸軍事，領平州牧，仍為鮮卑大單于。廆因置官司守宰，立子皝為世子，命庶長子翰為建威將軍，少子仁為征虜將軍，分守要塞。趙遣使通和，因廆拒命，嗾使宇文部酋乞得歸，再引兵攻廆。廆仍命皝等出御，連敗乞得歸，直入宇文部帳，虜得人民牲畜，奏凱班師。乞得歸窮蹙失勢，為別部逸豆歸所逐，竄死荒郊。逸豆歸繼為宇文部長，收復故土。復經慕容皝率兵往討。逸豆歸惶恐乞盟，方才引還，皝威名大振。補敘慕容廆，兼及慕容皝，文法不漏。已而廆得病身亡，壽終六十五歲。廆自晉武帝十年時，受晉封為鮮卑都督，直至封公去世，共閱四十九年。<br>　　皝承襲父位，忌翰及仁，翰奔依段氏。仁據住平郭，與皝為仇，盡取遼東地。皝督兵攻克遼東，輕騎趨平郭，掩仁不備，擒仁而歸，殺死了事。又遣將軍封奕等，擊敗段氏宇文氏，遂自稱燕王，立妻段氏為王後，子俊為王太子，拜封奕為國相，韓壽為司馬，裴開陽騖王宇李洪等為列卿，歷史上稱為前燕。即十六國中之一。至代王什翼犍，遣使求婚，皝聞什翼犍才名，自為兩雄相遇，願與和親，乃將妹興平公主嫁與什翼犍。什翼犍大喜，迎為王後，就在盛樂城築起宮室，暗寓金屋藏嬌的意思。看官記著！這時候除東晉外，共為五國，趙為最大，次為成，次為燕，次為代，次為涼。提要鉤玄，點醒眉目。涼州牧張駿，雖未曾僭號，但境內統稱他為涼王，不過他尚守先命，仍然稱藩晉室，自遣張淳赴建康，見前回。晉廷格外嘉尚，特拜駿為大將軍，都督陝西雍秦涼州諸軍事。駿乃歲修朝貢，通使不絕。至成帝咸康元年冬季，駿復遣參軍麴護，奉表晉都，請即北伐。表文有云：<br>　　東西隔塞，逾歷年載，夙承聖德，心繫本朝，而江湖寂靜，餘波莫及，雖肆力修涂，同盟靡恤，及至奉詔，悲喜交並。天恩光被，褒崇輝渥，即以臣為大將軍，都督陝西雍秦涼州諸軍事。休寵震赫，萬里懷戴，嘉命顯至，銜感屏營。伏維陛下天挺岐嶷，堂構晉室，遭家不造，播幸吳楚，宗廟有黍離之哀，園陵有殄廢之痛，普天咨嗟，含氣悲傷。臣專命一方，職在斧鉞，遐域僻陋，勢極秦隴，人懷反正，謂石虎李期之命，曾不崇朝，而皆篡繼凶逆，鴟目有年，東西遼曠，聲援不捷，遂使桃蟲鼓翼，四夷喧嘩，向義之徒，更思背誕。鉛刀有乾將之志，螢燭希日月之光，是以臣前章懇切，欲並力聲討，而陛下雍容江表，坐視禍敗，懷目前之安，替四祖之業，馳檄佈告，徒設空文，臣所以宵吟荒漠、痛心長路者也。且兆庶離主，漸冉經世，先老銷落，後生靡識，忠良受梟懸之罰，群凶貪縱橫之利，懷君戀故，日月告流，雖時有尚義之士，畏逼首領，哀歎窮廬。臣聞少康中興，由於一旅，光武嗣漢，眾不盈百，祀夏配夭，不失舊物。況以荊揚剽悍，盡州突騎，吞噬遺羯，在於掌握哉！願陛下敷弘臣慮，永念先績，敕司空鑒征西亮等，泛舟江淝，首尾齊舉，臣願執櫜鞬以從，廓清河朔不難矣。拜表神馳，無任引企！<br>　　這篇表文，到了建康，正值成帝籌備大婚，有什麼工夫，去討北虜？但不過禮遣麴護，期諸他日罷了。越年二月，冊立杜氏為皇后，後系故鎮南將軍杜預曾孫女，父■曾為丹陽丞，姿容秀美，擅有盛名。前宣城內史桓彝，嘗謂衛玠神清，杜乂形清。王導從子秘書郎羲之，亦稱乂膚若凝脂，目如點漆，可謂神仙中人。怎奈天不假年，早歲去世，所遺僅一女子。妻裴氏嫠居養女，謹守禮教，甚有德音。女少擅容儀，姿彩發越，有是父應有是女。惟年至二七，尚未生齒，因此人來求婚，往往中止。及成帝選為中宮，納彩這一夕，齒忽盡生，當時傳為奇聞，至備禮入宮時，成帝親御太極前殿，受群臣慶賀，盛賜筵宴，直至晝漏已盡，宮門懸籥，百官始散席告歸。後與成帝同年，乾坤合德，龍鳳呈祥，當然恩愛纏綿，不消細說。當張駿申請北伐時，插入立後一段，雖是按時敘事，未免寓有諷意。惟張駿因未遂所請，再遣使申陳前意，適值趙主石虎，遷都鄴城，聞張駿常與晉往來，料有他故，特命偵騎四布，遇有涼州使人，由西赴東，往往把他截住，拘回鄴中，所以駿使東行，多不得達。石虎自恃富強，&#28613;成驕侈，命在舊都築太武殿，新都造東西宮。太武殿基高二丈八尺，縱六十五步，闊七十五步，砌以文石，下置窟室，設衛士五百人，用漆灌瓦，金璫銀楹，珠簾玉壁，窮工極巧，不計價值。殿上施白玉&#29248;，流蘇帳，特制金蓮花，蓋住帳頂。廣彩良家美女，充作宮妾，服珠玉，被綺縠，長黛輕裾，多至萬餘人。又教宮女占星氣，習騎射，用女騎千人為鹵簿，皆著紫綸巾，衣熟錦褲，金銀鏤帶，五色成文，每一出遊，必令她們隨行，執羽儀，鳴鼓吹，彷彿天女散花，令人眩目。是時，境內大旱，粟二斗，值金一斤，百姓嗷嗷待哺。虎卻傜役並興，日夜不休，又使牙門將張彌，至洛陽宮中，遷徙鐘虡，九龍翁仲飛廉等物，搬入鄴城。一鐘沉入河流，募得泅水壯士三百人，撈取此鐘，岸上系著竹&#32089;，驅牛百頭，仿轆轤法，引鐘出水，才得撈起，用大舟載歸。石虎大悅，赦二歲刑，賚百官粟帛，賜民爵一級。又依尚方令鮮飛計議，就鄴南投石河中，欲造飛橋，工費數千萬億，橋竟不成。既而趙太保夔安等，上虎尊號，甫入殿庭，座燎油沸，猝然倒下，散及百官身上，炮得頭青面腫，有幾個火氣攻心，舁回家中，竟致暴斃。虎引為深恨，拿下值殿侍臣成公段，責他疏忽，腰斬閶闔門。<br>　　先是虎已欲稱尊，戴服袞冕，將祀南郊，嘗攬鏡自照，不見己首，乃大加惶懼，不敢稱帝。至此因群臣勸上尊號，但自稱趙天王，再就南郊築壇，即位受朝。天王與皇帝何殊？豈即可保全首領麼？立後鄭氏為天王後，太子邃為天王太子，惟諸子反降王為公，宗室且降王為侯。這是何意？大約即民無二王之意。鄭後小字櫻桃，本為晉冘從僕射鄭世達家歌妓，沒入襄國。虎見她妖冶絕倫，即納為己妾。虎元配郭氏，系征北將軍郭榮女弟，虎本與她相敬如賓，未嘗反目。不過郭氏無子，常為虎憂。及櫻桃入室，生成一種淫妒性質，先用柔媚手段，把虎迷住，然後掩袖工讒，媒孽正室。郭氏不堪忍受，免不得反唇相譏，哪知虎袒護櫻桃，不令郭氏插嘴。郭氏如何肯依，竟致與虎爭執。虎性似烈火，口舌不足，繼以武力。拳打足踢，立將郭氏毆斃，再娶清河崔氏女為繼室。相處年餘，適值櫻桃生男，崔氏欲養為己子，櫻桃不許。俄而嬰兒夭殤，櫻桃又對虎哭訴，捏稱崔氏挾嫌詛咒，致子夭亡﹔且多取胡兒為養子，未識何心。虎聞言大怒，急取弓箭，召崔入問。崔徒跣出庭，且泣且語道：「勿妄殺妾，乞聽妾言！」虎獰笑道：「汝若不生歹意，何必著忙。且還入座中，隨汝分剖。」崔氏轉身入座，不防背後弓弦聲響，急欲閃避，已是不及，剛剛穿入胸中，倒地畢命。虎善咥人，遑問愛妻。<br>　　自是櫻桃得為虎繼妻，生有二男，長子就是太子邃，小名阿鐵，次子名遵，受封郡公。邃秉性陰鷙，膂力過人。確是有遺傳性。虎既立邃為天王太子，復命他參決尚書奏事，且常顧左右道：「司馬氏父子兄弟，自相殘滅，故使朕得至此，試想阿鐵是我大兒，我肯忍心殺他麼？」慢著！左右齊聲道：「陛下父慈子孝，怎出此言？」已而太子邃恃寵生驕，因驕成暴，酗酒漁色，縱慾無度，或終日遊畋，入夜乃歸，或夜出宮臣家，見有姿色婦女，即迫與交歡，有時且妝飾宮人，斬首洗血，置諸盤上，傳示四座。又採納美貌女尼，白日宣淫，狎媟既畢，便視作豬羊一般，洗剝宰割，與豬羊肉合貯一器，煮熟取食，有餘遍賜左右，令他分嘗一臠。肉味何如？河間公石宣，樂安公石韜，皆邃庶弟，得虎寵愛，邃獨視如仇讎，虎毫不加察，也變做一個糊塗蟲，左抱嬌妾，右執大觥，鎮日裡昏醉沈迷，不問朝事。邃嘗有事呈報，虎嫌他瑣碎，即呵斥道：「這等小事，呈報什麼？」後來邃未報聞，被虎察覺，又召邃入罵道：「為什麼掯匿不報？」邃未免記述前言，益觸虎怒，往往鞭笞交下，不少寬貸。邃屢遭鞭責，當然不平，私語中庶子李顏等道：「官家指主子言。很難服侍，我欲行冒頓故事，卿等肯從我否？」冒頓弒父自立，見前漢事。顏等不敢置詞，都與傀儡相似。邃即托詞有疾，不出蒞事，暗中卻帶領宮僚，共計五百餘騎，往飲李顏家。酒至半酣，顧顏與語道：「我欲往殺河間公。」顏答言：「今日飲酒，且從緩圖。」邃又狂飲數觥，因酒使氣，勃然起座，即上馬飭眾道：「快隨我殺河間公，如或不從，便當斬首。」大家駭走。顏叩頭苦諫，邃亦醉不能支，踉蹌趨歸。<br>　　虎聞邃有疾，擬往探視，命人駕車，驀見一人趨入，叩馬諫阻道：「陛下不宜屢往東宮。」虎瞧將過去，乃是大和尚佛圖澄，遂延他入座，且命停車不赴。原來佛圖澄言多奇驗，很為虎所敬信。及與澄談了數語，澄即別去，虎又不禁懷疑，瞋目大言道：「我為天下主，難道親如父子，反不相信麼？」隨即遣女官覘邃。邃佯呼與語，背地裡拔出佩劍，毆擊女官。幸虧女官身材伶俐，只被他擊了一下，便轉身逃出，奔回報虎。虎乃大怒，收逮中庶子李顏等三十餘人，當面詰問。顏知無可諱，具白邃狀。虎仍責他輔導無方，都令推出斬首，全是強暴行為。因將邃幽錮東宮。甫經半日，便令釋出，傳他入見。邃照常朝謁，並未叩謝，拜畢便退。虎令左右傳諭道：「太子當入朝中宮，奈何便去？」邃似無所聞，昂頭逕出。於是虎怒不可遏，立廢邃為庶人，仍把他拘禁起來。到了夜間，索性遣人殺邃，並邃妻張氏，及男女二十六人，一律誅死，同瘞一棺。又殺東宮僚屬二百餘人，就是邃母王後鄭櫻桃，也連坐得罪，被廢為東海太妃，另立河間公宣為太子，宣母杜昭儀為後。<br>　　適燕主慕容廆，遣使至趙，具表稱藩，願乞師會討段氏。虎最喜用兵，又見皝表文恭順，當然大悅，便與來使約定師期，遣他歸報，當即招募壯士三萬人，賜官龍騰中郎。旋命橫海將軍桃豹，渡遼將軍王華，統領舟師十萬，出漂渝津。虎驤將軍支雄，冠軍將軍姚弋仲，統領步騎十萬，充作前鋒，往伐段氏。虎也督率親兵，出次金台。段氏酋長名遼，聞趙將入犯，先遣從弟段屈雲，進襲幽州，刺史李孟，退保易州。及支雄兵到，擊退屈雲，復長驅直進，連拔四十餘城。燕王慕容廆，亦出兵遙應，攻掠令支北面。令支即段氏建牙處，段遼使弟蘭御皝，為皝所誘，引入伏中，大破蘭兵，驅五千戶而返。遼南北皆敗。又聞趙兵已入安次，殺斃部酋那樓奇，不由的心驚意駭，急率母妻子姓等，夤夜出奔，逃往密雲山。遼左長史劉群，右長史盧諶，司馬崔悅等，封好府庫，遣使至虎軍乞降。虎再遣將軍郭泰麻秋，帶著輕騎二萬，倍道追遼。行至密雲，與遼相遇，遼眾無心戀戰，怎能敵得過趙兵？眼見是倉皇四&#28291;，如鳥獸散。遼亦單騎竄去，連母妻都不及顧，盡被趙兵挈住，又乘勢追殺，斬首三千級。虎直入令支，據住遼宮，正值遼子乞特真，齎獻表文，情願投誠，並貢名馬百匹。虎許令降附，收受名馬，徙民戶二萬餘人，入居司雍兗豫四州。<br>　　是時，燕王慕容廆，已早還師，不復來會。虎恨他無禮，擬移軍攻燕。佛圖澄隨虎偕行，從旁諫阻道：「燕勢方盛，福德正隆，現在未可加兵，不若班師為是。」虎作色道：「我率大眾進攻，戰必勝，攻必取，區區小豎，唾手可擒，能逃到哪裡去呢？」太史令趙攬亦入諫道：「燕地歲星所守，行師無功，且恐受禍。」虎大怒道：「你也敢來阻我麼？」命左右鞭攬百下，把他逐出，謫為肥如長。當下引眾出令支城，攻入燕境，並遣使招誘民夷。燕地各郡縣，卻也聞風惶駭，相繼請降。虎得燕城三十六，乘銳東進，直搗棘城，有眾數十萬，四面猛撲，吶喊聲震徹遼東。燕王皝日夕擔憂，竟欲出走。帳下將士慕輿根進言道：「趙強我弱，不宜輕動，大王若一舉足，全局瓦解，適張趙威。若趙人掠我國民，奪我府實，兵多糧足，如何可敵？且趙人四面環迫，正欲大王畏懼出亡，奈何墮他詭計？今不若固守堅城，鎮定士心，觀形察變，出奇制勝，就使不能濟事，走亦未晚，怎可望風委去，自速滅亡哩？」言之有理。皝乃決計守城，但面上總難免懼色。玄菟太守劉佩獻議道：「今強寇在外，眾志驚惶，國事安危，系諸一人。大王今日，無從推諉，當振作精神，率厲將士，不宜再示疲弱。事已萬急，臣願拚死出擊，就使不能大捷，亦可小挫敵鋒，借定眾心呢。」皝乃許諾。佩即率敢死士數百騎，乘夜出城，掩擊趙兵。趙兵雖然防備，究竟夜深月黑，不知有多少來軍，倉猝抵敵，虛張聲勢。那佩眾卻人自為戰，不按紀律，但用短兵突陣，亂砍亂斲，俘斬趙兵數百名，便收軍入城。為了這一番踹營，趙兵稍稍氣沮，守卒才有生機。<br>　　皝再向封奕問計，奕答道：「石虎兇殘已甚，人神共嫉，禍敗將至，計日可待。今傾國遠來，攻守勢異，彼雖強橫，無能為患。若頓兵多日，必將自亂，大王但堅守不怠，俟彼退去，遣銳追擊，必得大勝。」皝意乃安。石虎射書招降。守兵拾書呈皝，皝扯碎來書，慨然說道：「孤方欲規取天下，肯降這凶豎麼？」既而虎督兵猛攻，四面蟻附，緣城而上。守將慕輿根等，力戰不退，所有緣城的趙兵，盡被擊僕，相持至十餘日，趙兵死了無數，終不能克。虎無法可施，只好引退。行了數里，忽見後面塵頭大起，燕兵努力追來。為首一員少年將官，橫槊躍馬，當先趨至，大呼：「石虎快來受死。」虎聞聲怒起，飭令大眾回馬接戰，偏各軍都有歸志，不服號令，隨你石虎如何督飭，只是掉頭不顧，落荒竄去。小子有詩歎道：<br><br>　　自古佳兵定不祥，況兼暴戾等豺狼。<br>　　勞師已久軍心&#28291;，失律貽凶即否臧。<br><br>　　欲知石虎能否退敵，下回再當表明。<br>　　晉元東渡，兩河為墟，胡羯鮮卑諸部落，乘勢入據，互相吞並，其目無典午也久矣。獨涼州張氏，本為漢族，世奉晉室，如張駿之申請北伐，尤為東晉史上僅見之文字。本回錄入原表，所以旌張氏之忠也。惜乎！江左諸君，志在偏安，無暇北討，而殘虐兇暴之石虎，反得橫行河洛，稱霸一方，天地晦盲，虜腥四煽，豈非一極大厄運歟？夫石虎寵妾殺妻，性本殘忍，及子邃謀逆，連坐妻孥。邃有罪當誅，邃之妻子，何為俱誅？東宮僚屬，寧無臧否？一並屠戮，其草菅人命也甚矣！至若攻燕一役，頓兵城下，日久無功，雖由燕臣之善謀，堅守不撓，要亦由石虎之暮氣已深，天不容其再逞耳。否則如慕容廆之戕賊骨肉，背盟敗約，亦石虎之流亞也，虎何至遽為所敗哉！<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 兩晉 </a>>> </font></td>
     <td width="60%" align=right><a href=43.htm>上一篇</a> &nbsp;&nbsp;&nbsp;&nbsp; <a href=45.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>