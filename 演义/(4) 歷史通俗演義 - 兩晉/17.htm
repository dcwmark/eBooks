<html>
<head>
<title>開放文學--歷史通俗演義 - 兩晉--第十八回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 兩晉 </a>>> </font></td>
     <td width="60%" align=right><a href=16.htm>上一篇</a> &nbsp;&nbsp;&nbsp;&nbsp; <a href=18.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第十八回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>作盟主東海起兵　誅惡賊河間失勢</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說惠帝到了長安，政權為太宰顒所把持，顒議立豫章王熾為太弟，並及一切調停的法度，入白惠帝，當然依議頒詔。詔云：<br><br>　　天禍晉邦，&#20898;嗣莫繼，成都王穎，自在儲貳，政績虧損，四海失望，不可承重，其以王還第！豫章王熾，先帝愛子，令聞日新，四海注意，今以為皇太弟，以隆我晉邦。司空越可進任太傅，與太宰顒夾輔朕躬，司徒王戎，參錄朝政，光祿大夫王衍為尚書左僕射，安南將軍嫚，即范陽王。平東將軍楙，即東平王。平北將軍騰，即東嬴公。各守本鎮。高密王略為鎮南將軍，領司隸校尉，權鎮洛陽。東中郎將模，為寧北將軍，都督冀州，鎮於鄴。略模皆司空越弟。鎮南大將軍劉弘，領荊州以鎮南土。其餘百官，皆復舊職。齊王冏前應還第，長沙王■輕陷重刑，可封其子紹為樂平縣王，以奉其祀。自頃戎車屢征，勞費人力，供御之物，三分減二，戶調田租，三分減一，蠲除苛政，愛人務本，清通之後，當還東京。此詔。<br><br>　　詔書既下，又大赦天下，改元永興。命太宰顒都督中外諸軍事，張方為中領軍，錄尚書事，領京兆太守，一切軍國要政，迓顒為主，方為副。無論如何和解，要想輯睦宗室，慎固封疆，哪裡有這般容易呢？東海王越，先表辭太傅職任，不願入關，高密王略，擬奉詔赴洛，偏被東萊亂民，相聚攻略，連臨淄都不能守，走保聊城。司徒王戎，當張方劫駕時，已潛奔郟縣，避地安身，且年逾七十，怎肯再出冒險？當下稱疾辭官，不到數月，果然病死。王衍素來狡猾，名為受職，未嘗西行。只北中郎將模，往鎮鄴中，收拾餘燼，募兵保守。越年為永興二年，張方又逼令惠帝，頒詔洛陽，仍飭廢去羊皇后，幽居金墉城。不知彼與後何仇？留台各官，不得已依詔奉行。會秦州刺史皇甫重，累年被困，遣養子昌馳赴東海，向越乞援。越因東西遙隔，不願出兵，昌逕詣洛陽。詐傳越命，迎還羊後入宮，即用後令，發兵討張方，奉迎大駕。事起倉猝，百官不暇考察，相率依議。俄而察悉詐謀，便即殺昌，傳首關中。顒方主和平行事，不欲久勞兵戎，因請遣御史齎詔宣重，敕令入朝行在。重又不肯奉命。秦州自遭圍以後，內外隔絕，音信不通，即如長沙王遇害，皇甫商被殺等情，亦全未聞知。重問諸御史騶人，謂我弟早欲來援，如何至今未到？騶人答道：「汝弟早為河間王所殺，怎得再生？」重聞言失色，也將騶人殺死。城中守卒，始知外援已斷，群起殺重，函首乞降。顒調馮翊太守張輔為秦州刺史。輔蒞任後，與金城太守游楷，隴西太守韓稚等有隙，互起戰爭，終至敗死。了結皇甫重，並了結張輔，無非找足前文。這且擱過不提。且說東海王越，既不願入關受職，當然與太宰顒有隙，中尉劉洽，勸越往討張方，為迎駕計。越已補卒蒐乘，整繕戎行，遂從劉洽言，傳檄山東各州郡，謂當糾率義旅，西向討罪，奉迎天子，還復舊都。東平王楙，先舉徐州讓越，自為兗州都督。范陽王嫚與幽州都督王濬，亦與越相應，推為盟主，聯兵勤王。越二弟騰模。並任方鎮，均歸乃兄節度。越托名承制，改選各州郡刺史，朝士多赴東海，乘便梯榮。如此亂世，何必定要做官？偏趙魏交界，又出了一個公師藩，獨樹一幟，往攻鄴郡。師藩系成都王穎故將，聞穎被廢，心甚不平，遂自稱將軍，聲言為穎報怨，糾眾至數萬人，無論悍賊黠胡，並皆收用。當時有個羯人石勒，原名為■，音佩。先世為匈奴別部小帥，因號為羯。羯亦五胡之一。勒寄居上黨，年方十四，隨邑人行販洛陽，倚嘯上東門，適為王衍所見，不禁詫異。嗣復顧語左右道：「小小胡雛，便有這般長嘯，將來必有異圖，為天下患，不如早除為是。」乃遣人捕勒，勒已先機逃歸，無從追獲。過了數年，勒強壯絕倫，好騎善射，相士嘗稱他狀貌奇異，不可限量。邑人嗤為妄言。<br>　　會並州大饑，刺史東嬴公騰，用建威將軍閻粹計議，掠賣胡人，充作軍費。勒亦為所掠，賣與荏平人師歡為奴。歡令他耕作，身旁嘗有鼓角聲，並耕諸人，屢有所聞，歸告師歡。歡頗以為奇，別加優待，聽令自由。牧師汲桑，與歡家毗鄰，勒得往來過從，互相投契，且糾合壯士，作為朋侶，聞師藩起兵，竟與汲桑挈領牧人，並黨與數百騎，投入師藩部下。桑始令他以石為姓，以勒為名。勒驍勇敢戰，願作前驅，連破陽平汲郡，殺害太守李志張延，轉戰至鄴。鄴中都督司馬模，見上。亟遣將軍趙驤出御，並向鄰郡乞援。廣平太守丁邵，引兵救模。范陽王嫚，亦命兗州刺史苟晞往救。兩路兵到了鄴城，與趙驤合軍禦寇，師藩自然怯退，就是膽豪力大的石勒，也只得隨眾引歸。石勒為晉後患，即十六國中之一寇，故詳敘來歷。<br><br>　　模為越弟，向越告捷。越因鄴中無恙，使發兵西行，授劉洽為司馬，尚書曹馥為軍司，督軍前進。留瑯琊王睿屯守下邳，接濟軍需。睿請留東海參軍王導為司馬，越亦許諾。導字茂弘，系前光祿大夫王覽孫，少有風鑒，識量清遠，素與睿相親善，故睿引入帷幄，使參軍謀。導亦傾心推奉，知無不言。後來為中興名相，此處乃是伏筆。越留此二人，放心西向，出次蕭縣，麾下約三萬餘人。范陽王嫚，亦自許昌出屯滎陽，為越聲援。越命嫚領豫州刺史，調原任豫州刺史劉喬，移刺冀州，並使劉蕃為淮北護軍，劉輿為潁川太守。嫚亦令輿弟琨為司馬，獨劉喬不受越命，發兵拒嫚，且上書行在，歷陳劉輿兄弟罪惡，並說他協嫚為逆，應加討伐等語。究竟劉輿兄弟，是何等人物？小子尚未曾敘及，應該就此說明。看官閱過前文，當知賈謐二十四友中，輿琨亦嘗列入。輿字慶孫，琨字越石，乃父就是劉蕃，系漢朝中山靜王勝後裔。世居中山，兄弟並有才名，京都曾相傳云：「洛中奕奕，慶孫越石。」兩人相繼為尚書郎，只因他黨附賈謐，已受時譏。輿妹又適趙王倫世子荂，倫篡位時，輿為散騎侍郎，琨為從事中郎，父蕃為光祿大夫，一門皆受偽職，益致失名。及倫被誅，齊王冏輔政，器重二人，特從宥免，仍授輿為中書郎，琨為尚書左丞，轉司徒左長史。琨後來頗有奇節，敘及前行，隱為改過者勸。至此由越派遣，不足服喬。喬因歸罪二人，借以動眾。太宰河間王顒，正慮師藩為亂，越又起兵，中夜徬徨。籌出二策，一面起成都王穎為鎮軍大將軍，都督河北軍事，給兵千人，授盧志為魏郡太守，隨穎鎮鄴，撫慰師藩。一面請惠帝下詔，令東海王越等，各皆還國，不得搆兵。其實乃是弄巧成拙，毫無益處。穎為顒所廢，未免怨顒，怎肯再為顒盡力？越既出兵，自然不從詔命，仍使顒無法可施。<br><br>　　會接到劉喬書，喜得一助，便令喬討嫚，分越兵勢，且使鎮南大將軍劉弘，征東大將軍劉准等，助喬進攻。又遣張方為大都督，率領建威將軍呂郎，北地太守刁默，集兵十萬，討輿兄弟，同會許昌。還要成都王穎，邀同故將石超，出屯河橋，為喬繼援。范陽王嫚，得知消息，忙向越告急。越即移師靈璧，援嫚拒喬。喬令長子祐率兵御越，自引輕騎進擊許昌。最可怪的是東平王楙，據住兗州，不發一兵，專事括賦，累得州縣奔命。兗州刺史苟晞，前由嫚遣往援鄴，此時引軍還鎮，又為楙所拒。嫚使楙徙鎮青州，楙不願移節，索性變易初志，與嫚為敵，負了越約，竟同劉喬聯盟去了。一班反覆小人，那得不亂。獨鎮南大將軍劉弘，志在息爭，不欲偏袒，特分繕兩書，一書寄喬，一書寄越，無非勸他們釋怨罷兵，同扶王室。越與喬已勢不兩立，哪裡還肯聽從？弘因無法，乃馳表行在，申述意見，略云：<br><br>　　范陽王嫚，欲代豫州刺史劉喬，喬舉兵逐嫚，司空東海王越，以喬不從命，討之。臣以為喬忝受殊恩，顯居州司，自欲立功於時，以殉國難，無他罪闕，而范陽代之，代之為非，然喬亦不得以嫚之非，專威輒討，誠應顯戮，以懲不恪。自頃兵戈紛亂，猜禍鋒生，疑隙構於群王，災難延於宗子，今夕為忠，明日為逆，翩其反而，互為戎首，載籍以來，骨肉之禍，未有甚於今日者也，臣竊悲之。今邊陲無預備之儲，中華有杼軸之困，而股肱之臣，不維國體，職競尋常，自相楚剝，為害轉深。萬一四夷乘虛為變，此亦猛獸交鬥，自效於卞莊者矣。臣以為宜速發明詔，令越等兩釋猜疑，各保分局。自今以後，其有不被詔書，擅興兵馬者，天下共伐之。詩云：「誰能執熱，逝不以濯。」若誠濯之，必無灼爛之患，永有泰山之固矣。謹陳鄙悃，伏乞彩行！<br><br>　　顒得弘書，意亦少動，但自思山東連兵，方為己患，賴有劉喬為助，如何反加罪名？因此拒絕不納。那劉喬已倍道前進，逕至許昌城下，乘夜登城。嫚不及備御，奪門出奔，渡河北去。司馬劉琨，方往說汝南太守杜育，引兵還救，見許昌已為喬所奪，也與兄輿俱奔河北。惟琨父蕃為喬所執，琨思親念重，戀主情深，由急生智，憑著那三寸妙舌，往說冀州刺史溫羨，勸他讓位與嫚。羨卻也慷慨得很，竟將刺史的印信，付琨帶回，掛冠去職。樂得離開險路。嫚得入冀州，再遣琨至幽州乞師，幽州都督王濬，見琨詞氣忠憤，涕淚交並，也慨然顧念同袍，特選突騎八百人，隨琨返報。琨又招募冀州健卒，得數千人，鼓行南下，到了河上，見有數營扎住，便即攻入。營中守將，叫做王闡，是由石超遣來，防戍河濱。他在河上逍遙自在，並不防有戰事，哪知琨引兵掩至，一時不及措手，立被琨突破營寨，欲逃無路，斷命送終。嫚聞琨得勝，也傾巢出來，為琨後應，相繼渡河。<br><br>　　時成都王穎，因洛陽有變，乘隙進都，不在河橋，事見後文。只留石超把守。超見琨兵殺到，倉猝逆戰，兩下裡殺了半日，未分勝負，不防嫚又驅兵繼至，以眾臨寡，頓時支持不住，奔往西南。嫚與琨如何肯捨，策騎窮追，超眾逃命要緊，沿途四散。單剩親卒百餘騎，保超飛奔。偏偏幽州突騎，趕得甚快，與風馳電掣相似，不多時被他追及，便將超圍住，再加琨從後馳到，一聲喊殺，千手並舉，即將超砍死了事。砍得好。琨志在救父，不遑休息，復領健騎五千人，乘夜攻喬。喬正囚住琨父，進據考城，夜間闔城安睡。驀被喊聲驚醒，起視城上，已是火炬齊明，外兵猝上，喬料不可敵，慌忙遁去。琨父蕃囚住檻車，無人舁取，幸得留下，琨一入城，當然將蕃釋出，父子重逢，不勝歡忻。越宿，嫚亦趨到，開宴相賀，酒後議及軍情，琨進議道：「劉喬敗去，必往靈璧，與伊子合兵，我軍正宜往迎東海，夾擊劉喬父子。喬如可滅，便好乘勝入關了。」嫚鼓掌稱善。正擬撥兵迎越，忽有探卒入帳，報稱東平王楙，已出屯廩邱，嫚勃然道：「楙乃反覆小人，此來必接應劉喬，我當自去擊他。」琨起身道：「不勞大王親往，琨願當此任。」嫚答道：「卿去甚佳，再令田督護助卿，可好麼？」琨應聲如命。嫚即令督護田徽，與琨同行，步騎兵各數千人，將到廩邱，已接偵騎走報，楙怯戰東歸，仍還兗州去了。貪夫怎禁一戰。<br><br>　　琨乃遣使報嫚，自與田徽逕趨靈璧。一日，行至靈璧附近，又由偵騎報明，劉喬父子，合兵殺敗東海軍，追往譙州。琨即顧語田徽道：「果不出我所料，我等快往救東海王。」說畢，麾兵急進。到了譙州，正值劉喬父子，耀武揚威，驅殺越軍。琨大喝一聲，當先殺去。喬子祐見有來兵，持刀返鬥，琨仗劍相迎，約有數十回合，未見勝敗。田徽揮眾上前，突入喬軍，那東海王越，聽得後面有戰鬥聲，回頭一顧，見有劉字旗號，料知劉琨等來援，也即返兵來戰。兩路軍夾攻劉喬，喬攔阻不住，正在著忙，祐恐乃父有失，舍了劉琨，回馬保父，忽斜刺裡戳入一槊，適中祐脅，祐負痛伏鞍，兜頭又劈下一劍，削去腦袋，墜死馬下。這一槊是被田徽從旁刺入，一劍是由劉琨順手劈下，兩人結果祐命，越覺精神煥發，同往殺喬。喬哪裡還敢招架，奪路飛跑。部眾或死或&#28291;，單剩得五百騎兵，奔投平氏縣中，才得倖免。不聽弘言，枉送長子性命。<br><br>　　劉琨出徽，與越相會，越慰勞備至，遂進屯陽武，直指關中。幽州都督王濬，復遣部將祁弘，率領鮮卑烏桓騎卒，前來助越，願為先驅。於是兵威大盛，浩浩蕩蕩，殺奔長安。張方屯兵霸上，但遣呂郎往據滎陽，自己逗留不進。劉弘以張方殘暴，料顒必敗，因通書與越，願歸節制。劉准也按兵不動，眼見得關中大震，風鶴皆兵。顒聞劉喬敗還，還想成都王穎，由洛拒越，阻他西行。穎既入洛都，當然不受顒命，究竟穎如何入洛，待小子表明原因。當時留洛諸官，尚與關中傳達消息，所有詔旨，多半遵行。忽有玄節將軍周權，詐稱被詔，復立羊後，自稱平西將軍，意圖討顒。洛陽令何喬，探悉詐謀，引兵殺權，又將羊後廢錮，報告行在。顒因羊後忽廢忽立，終為後患，索性遣尚書田淑，持了一道偽敕，賜後自盡。留台校尉劉暾等，不肯照行，即使田淑奉還表章，力保羊後，大致說是：<br><br>　　奉被詔書，伏讀惶悚，臣按古今書籍，亡國破家，毀喪宗祊，皆由犯眾違人之所致也。自陛下遷幸，舊京廓然，眾庶悠悠，罔所依倚。家有跂踵之心，人想鑾輿之聲，思望大德，釋兵歸農，而兵纏不解，處處互起，豈非善者不至，人情猜隔故耶？今宮闕摧頹，百姓喧駭，正宜鎮之以靜，而大使忽至，赫然執藥，當詣金墉，內外震動，謂非聖意。羊庶人門戶殘破，廢放空宮，門禁峻密，若絕天地，無緣得與奸人構亂。眾無智愚，皆謂不然，刑書猥至，罪不值辜。人心一憤，易致興動。夫殺一人而天下喜悅者，宗廟社稷之福也。今殺一枯窮之人，而令天下傷慘，臣慮凶豎乘間，妄生變故。臣忝司京輦，觀察眾心，實已憂深，宜當含忍。謹密奏聞，願陛下更深與太宰參詳，勿令遠近疑惑，取謗天下，國家幸甚！臣民幸甚！<br><br>　　顒覽表大怒，命呂郎自滎陽帶兵，入洛收暾。暾自恐得禍，已先機遁往青州。成都王穎，適至河橋，趁著這個機會，逕入洛陽，閉城拒郎。郎只好退去，羊後才得免死。不如死得乾淨，省得後來出丑。顒不能逞志，又因越軍逼近，屢次傳詔，促穎擊越，穎終不報。顒急得沒法，沒奈何想出一策，欲與越議和。顒有妻舅繆胤，嘗為太子右衛軍，胤從兄播，又為中庶子，當東海起兵時，兩人擬為穎調停，詣越進言令顒奉帝還洛，約與越分陝為伯。越素重二人才望，倒也屈志相從，使二人報顒立約。顒亦欲依議，偏張方硬加阻撓，厲聲語顒道：「關中為形勝地，國富兵強。王挾天子以令諸侯，誰敢不從？奈何拱手讓人，甘為人制呢？」顒因此中止。<br><br>　　顒有參軍畢垣，常為方所侮，銜恨不休，屢思設法害方，至越軍相迫，得乘間語顒道：「張方久屯霸上，盤桓不進，必有異謀。聞他帳下督郅輔，屢與密議，何不召入訊明，首先除患？」繆播繆胤，尚留關中，時亦在側，也湊機插入道：「山東起兵，無非為了張方一人，王誠斬方首以謝山東，東軍自然退去了。」顒不禁耳軟，便令人往召郅輔。輔本長安富人，方微時嘗得輔資助，故引為心腹，此次應召入帳，畢垣在帳外候著，即握住輔手，引至密室，附耳與語道：「張方欲反，有人謂君實知謀，所以王特召問，君來見王，將如何對答？」輔愕然道：「我實不聞方有反謀，如何是好？」垣又佯驚道：「休得欺我！」輔指天誓日，自明無欺。垣說道：「平素知君真誠，故特相告，方謀反是實，君果不聞，倒也罷了，但王今問君，君但當應聲稱是，休得取禍。」輔點首入帳，向顒謁見。顒便啟問道：「張方謀反，卿可知否？」輔答了一個「是」字。顒又說道：「即遣卿取方首級，卿可能行否？」輔又答了一個「是」字。顒乃付一手書，使輔送達張方，順手取方首級。輔連答三個「是」字，退出見桓。桓復道：「君欲取大富貴，便在此舉，莫再誤事。」輔匆匆還入方營，時已黃昏，輔佩刀入帳，帳下守卒，因輔是張方心腹，毫不動疑。方見輔回來，問為何事？輔遞過顒書，方在燈下啟函，正要詳閱，不圖輔拔刀砍方，砉然一聲，方首落地。輔拾起方首，搶步趨出，竟向顒復命去了。小子有詩詠道：<br><br><br><br>　　挾眾橫行已有年，刀光一閃首離肩。<br><br>　　從知天道無私枉，惡報到頭不再延。<br><br><br><br>　　顒得方首，進輔為安定太守，並將方首傳送越軍，與越議和。畢竟越肯否允議，待至下回表明。<br><br><br>　　本回事實，最為繁雜，要之不外乎顒越爭權，張方煽亂，遂致生出許多糾纏。公師藩之起兵，名為助穎，實拒顒越，嫚與模之起兵，助越而拒顒也，劉喬之起兵，助顒而拒越也，東平王楙，忽而助越拒顒，忽而助顒拒越，尤為離奇。劉弘本不助越，亦不助顒，厥後復轉而助越拒顒者，非嫉顒，實嫉張方耳。兇惡如方，人人以為可殺，而顒獨信之，故越之討方，實為正理，與顒相較，固有彼善於此者在耳。及顒殺方求和，為時已晚，況又非出自本心乎？平心論之，顒之惡實不亞於方雲。<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 兩晉 </a>>> </font></td>
     <td width="60%" align=right><a href=16.htm>上一篇</a> &nbsp;&nbsp;&nbsp;&nbsp; <a href=18.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>