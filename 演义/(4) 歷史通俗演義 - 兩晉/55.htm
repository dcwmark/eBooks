<html>
<head>
<title>開放文學--歷史通俗演義 - 兩晉--第五十六回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 兩晉 </a>>> </font></td>
     <td width="60%" align=right><a href=54.htm>上一篇</a> &nbsp;&nbsp;&nbsp;&nbsp; <a href=56.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第五十六回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>逞刑戮苻生縱虐　盜淫威張祚殺身</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說桓溫方進逼長安，屯兵灞上，驀來了一個狂士，被褐捫蝨，暢談當世時務，不但溫軍驚異，就是溫亦怪詫起來。當下問他姓名，才知是北海人王猛。猛為苻秦智士，故特筆書名。猛字景略，幼時貧賤，嘗鬻畚為業，販至洛陽，有一人向猛購畚，願出重價，但自雲無錢，令猛隨同取值，猛乃隨往，不知不覺的行入深山，見一白髮父老，踞坐胡&#29248;，由買畚人引猛進見。猛當即下拜，父老笑語道：「王公何故拜我哩？」說著，即命左右取償畚值，並送他白鏹十兩，即使買畚人送出山口。猛回顧竟無一人，只有峨峨的大山。走詢土人，乃是中州的嵩岳。當下懷資歸家，得購兵書，且閱且讀，深得秘奧。嗣是往來鄴都，無人顧問。及入華陰山中，得異人為師，隱居學道，養晦待時。至是聞溫入關，方出山相見。溫既問明姓氏，料非庸流，乃復詢猛道：「我奉天子詔命，率銳兵十萬西來，為百姓掃除殘賊，乃三秦豪傑，未見趨附，究是何因？」猛答道：「公不遠數千里，深入秦境，距長安不過咫尺，尚逗留灞上，未渡灞水，百姓未識公心，所以不至。」溫沈吟多時，復注目視猛道：「江東雖多名士，如卿卻甚少哩。」遂署猛為軍謀祭酒。<br>　　秦丞相苻雄等，收集敗卒，再來攻溫。溫與戰不利，傷亡至萬餘人。溫初入關中，因糧運艱難，意欲借資秦麥，偏秦人窺透溫計，先期將麥刈去，堅壁清野，與溫相持。溫無糧可食，不得已下令旋師，招徙關中三千餘戶，一同南歸。臨行時賜猛車馬，拜為高官督護，邀與同還。猛言須還山辭師，溫准猛返辭，與約會期。及屆期不至，溫乃率眾自行。原來猛還入山中，向師問及行止，師慨然道：「汝與桓溫豈可並世？不若留居此地，自得富貴，何必隨溫遠行呢。」猛乃不復見溫，但寄書報謝罷了。溫循途南返，為秦兵所追，喪失不資，就是司馬勛出子午谷，孤軍失援，也被秦兵掩擊，敗還漢中。溫馳出潼關，逕抵襄陽，由晉廷派使慰勞，毋庸瑣敘。惟溫嘗自命不凡，私擬司馬懿劉琨，有人說他形同王敦，大拂彼意。及往返西南，得一巧作老婢，舊為劉琨妓女，與溫初見，便潸然淚下。溫驚問何因？老婢答道：「公甚似劉司空。」溫聞言甚喜，出外整理衣冠，又呼老婢細問，謂與劉司空究相似否？老婢徐徐答道：「面甚似，恨薄﹔眼甚似，恨小﹔須甚似，恨赤﹔形甚似，恨短﹔聲甚似，恨雌。」溫不禁色沮，自往寢處，褫冠解帶，昏睡了一晝夜。至睡醒起&#29248;，尚有好幾日不見歡容。不及劉琨，也非真是恨事。這且待後再表。<br>　　且說秦主苻健，既擊退晉軍，正擬論功行賞。那丞相東海王苻雄，得病身亡，健聞訃大哭，甚至嘔血，且嘔且語道：「天不欲我定四海麼？奈何遽奪我元才呢？」彷彿石勒之哭張賓。元才就是雄表字，雄位兼將相，權侔人主，獨能謙恭奉法，下士禮賢，所以望重一時，交相推重。次子名堅，承襲雄爵，相傳堅母苟氏，嘗游漳水，至西門豹祠中祈子，豹系戰國時魏臣。是夜夢與神交，遂致有娠。豹嘗禁為河伯婦，豈此時反祟苟氏麼？越十二月生堅，有神光從天下降，照御庭中。堅生時背有赤文，隱起成字，仔細辨認，乃是「草付臣又土王咸陽」八字。祖洪很是奇異，因即將臣又土三字，拼做一字，取名為堅。堅幼即聰穎，狀貌過人，臂垂過膝，目有紫光，及長，頗具孝思，博學有才藝。苻健嘗夢見天使降臨，命拜堅為龍驤將軍，及醒寤後，詫為異事，因在曲沃設壇，即將龍驤將軍印綬，親自授堅，且囑語道：「汝祖曾受此號，今汝為神明所命，當思上承祖武，毋貽神羞。」堅頓首受命。嗣是厚自激厲，遍攬英豪，如略陽名士呂婆樓強汪梁平老等，皆與交遊，為堅羽翼。堅因此馳譽關中，不讓乃父。也隱為下文寫照，堅既蒙父蔭，得襲王爵，此外如淮南王生，因功進中軍大將軍，平昌王菁，升授司空，大司馬雷弱兒，代雄為相，太尉毛貴，晉官太傅，太子太師魚遵，得為太尉，惟太子萇箭瘡復發，竟至逝世。健因讖文有三羊五眼，疑為生當應讖，乃立生為太子。命司空平易王菁為太尉，尚書令王墮為司空，司隸校尉梁楞為尚書令。未幾，健忽罹疾，不能視事。平昌王菁，陰謀自立，獨勒兵入東宮，欲殺太子。偏太子生入宮侍疾，無從搜尋，空費了一番舉動。自思一不做，二不休，索性移攻東掖門，訛稱主上已殂，太子暴虐，不堪為君，借此煽惑軍心。不意秦主健力疾出宮，自登端門，陳兵自衛，並下令軍士，速誅禍首，餘皆不問。菁眾見健尚活著，當然駭愕，統棄仗逃生。菁亦拍馬欲遁，經健指揮親軍，出門追捕，把菁拘住，面數罪狀，梟斬了事。此外一概赦免，便即還宮。越數日，健病加劇，授叔父武都王安為大將軍，都督中外諸軍事，一面召入丞相雷弱兒，太傅毛貴，太尉魚遵，司空王墮，尚書令梁楞，左僕射梁安，右僕射段純，吏部尚書辛牢等，囑咐後事，受遺輔政﹔並語太子生道：「六夷酋帥，及貴戚大臣，如有不從汝命，宜設法早除，毋自貽患！」教猱升木，能無速亂。生欣然受教。又越三日，健乃病歿，年三十有幾。如何處置韓氏？太子生當日即位，大赦境內，改元壽光。群臣俱進諫道：「先帝甫經晏駕，不應即日改元。」生勃然大怒，叱退群臣。嗣令嬖臣窮究議主，乃是右僕射段純所倡，因即責他違詔，立處死刑。總算恪遵先命。已而追諡苻健為明皇帝，廟號世宗，尊母強氏為皇太后，立妻梁氏為皇后，命太子門大夫趙韶為右僕射，太子舍人趙誨為中護軍著作郎，董榮為尚書。這三人素以諂佞見幸，故同時登庸。又封衛大將軍苻黃眉為廣平王，前將軍苻飛為新興王。兩苻原系宗室，但也是與生莫逆，因得受封。命大將軍武都王苻安領太尉，弟晉王柳為征東大將軍並州牧，出鎮蒲&#22338;。魏王庾為鎮東大將軍豫州牧，出鎮陝城。二王受命辭行，由生親出餞送，乘便閒遊，驀見一縞素婦人，跪伏道旁，自稱為強懷妻樊氏，願為子延請封。實來尋死。生便問道：「汝子有何功績，敢邀封典？」婦人答道：「妾夫強懷，前與晉軍戰歿，未蒙撫恤。今陛下新登大位，赦罪銘功，妾子尚在向隅，所以特來求恩，冀沾皇澤。」生復叱道：「封典須由我酌頒，豈汝所得妄求？」那婦人尚未識進退，還是俯伏地上，泣訴故夫忠烈，喃喃不休。當下惹動生怒，取弓搭箭，颼的一聲，洞穿婦項，輾轉畢命。生亦怏怏回宮。越宿視朝，中書監胡文，中書令王魚入奏道：「近日有客星孛大角，熒惑入東井，大角為帝座，東井乃秦地分野，恐不出三年，國有大喪，大臣戮死，願陛下修德禳災。」生默然不答。及退朝後，飲酒解悶，自言自語道：「星象告變，難道定及朕身？朕思皇后與朕，對臨天下，若皇后死了，便是應著大喪，毛太傅呢，梁車騎呢，梁僕射呢，統是受遺輔政的大臣，莫非應該戮死麼？」想入非非。近侍聽了，還道他是醉語呶呶，莫名其妙，誰知過了數日，他竟持著利刃，趨入中宮。梁後見御駕到來，當然起身相迎，語未開口，刃已及頸，霎時間倒斃地上，玉殞香消。這難道是乃父教他。生既殺死梁後，立即傳諭倖臣，往拘太傅錄尚書事毛貴，車騎將軍尚書令梁楞，左僕射梁安，不必審問，即飭推出法場，一同斬首。貴系梁皇后母舅，安且是皇后生父，楞亦與後同族，朝臣俱疑椒房貴戚，有甚麼謀逆情事？哪知他們並無罪過，但為了胡文王魚數言，平白地斷送性命，這真是可悲可痛呢！<br>　　生遂遷吏部尚書辛牢為尚書令，右僕射趙韶為左僕射，尚書董榮為右僕射，中護軍趙誨為司隸校尉。兩趙有從兄名俱，曾為洛州刺史。生本欲召俱為尚書令，俱托疾固辭，且語韶誨道：「汝等不顧祖宗，竟敢做此滅門事麼？試想毛梁何罪，乃竟誅死？我有何功，乃得升相？我情願速死，不忍看汝等夷滅呢。」未幾，果以憂憤告終。丞相雷弱兒，剛直敢言，見趙韶董榮等用事，導主為惡，往往面加指斥，不肯少容。榮等遂暗地進讒，誣他構逆，生因殺死弱兒，並及他九子二十二孫。弱兒系南安羌酋，素得羌人信服，至無辜受誅，羌人當然怨生。生不以為意，名為居喪，仍然游飲自若，彎弓露刃，出見朝臣，錘鉗鋸鑿，備置左右。即位未幾，凡後妃公卿，下至僕隸，已被殺斃五百餘人。司空王墮，又為董榮所譖，說是天變相關，把他處斬。墮甥洛州刺史杜鬱，亦連坐受誅。<br>　　一日，生在太極殿召宴群臣，命尚書辛牢為酒監，概令極醉方休。群臣飲至盡醉，牢恐他失儀，不便相強。生大怒道：「汝何不使人飲酒，乃坐視無睹麼？」說至此，手中已取過雕弓，搭矢射去，適貫牢項，便即倒斃。嚇得群臣魂魄飛揚，不敢不滿觥強飲，甚至醉臥地上，失冠散發，吐食污衣，弄得一塌糊塗。生反拍手歡呼，引為大樂，又連喝了數大觥，也自覺支持不住，方返身入寢去了。群臣如蒙恩赦，乃踉蹌散歸。<br>　　越年二月，生諭征東將軍晉王柳，命參軍閻負梁殊，出使涼州，招諭歸附。涼州牧張重華，自擊退趙兵後，重任謝艾，事必與商。應五十回。偏庶長兄長寧侯祚，與內侍趙長等，表裡為奸，交譖謝艾，惹得重華也起疑心，復出艾為酒泉太守。嗣是重華不免驕怠，希見賓佐。晉廷嘗遣御史俞歸，冊授重華為侍中，都督隴右關中諸軍事，封西平公，重華方謀為涼王，不願受詔，經歸再三勸導，方才無言。嗣因燕降將王擢，為秦所逼，率眾奔涼，即命擢為秦州刺史，使與部將張弘宋修，會兵攻秦，被秦將苻碩殺敗，擄去弘修，惟擢得脫身逃還。重華不加擢罪，再撥眾二萬，使復秦州。擢感激思奮，拚死報恩，果得大敗苻碩，仍將秦州奪還。重華乃拜表晉廷，請會師伐秦。晉但遣使慰諭，實授重華為涼州牧。重華因晉未出師，也不敢冒昧用兵。<br>　　天下不如意事，十常八九，最難堪的是中冓貽丑，敝笱含羞，防不勝防，說無可說，遂令一位年富力強的藩帥，釀成心疾，鬱鬱而亡。史未詳言重華病因，作者讀書得間，故有此論。重華嫡母嚴氏，奉居永訓宮，生母馬氏，奉居永壽宮。馬氏本有姿色，為重華父駿所寵，駿歿時年將四十，還是丰容盛鬋，螓首蛾眉。就中有一個登徒子，暗暗垂涎，靠著那宗室懿親，脂韋媚骨，出入宮禁，侍奉寢帷，費盡了許多心思，竟得將馬氏勾搭上手，演成一回鶉鵲緣。那馬氏美等宣姜，淫同夏姬，倒也不惜屈尊降貴，甘獻禁臠，兩口兒朝棲暮宿，非常狎昵，只瞞過了一個張重華。後來年深月久，不免暴露，竟被重華聞知，懊惱得不可名狀。看官道淫夫為誰？就是重華庶長兄長寧侯祚。祚雖非馬氏所生，名分上也稱母子，此時以子烝母，怎得不使重華恨煞？重華意欲誅祚，計尚未定，忽有廄卒入報，廄馬四十匹，一夜都自斷後尾，轉令重華驚愕得很，只恐誅祚生變，未敢逕行。既而十月聞雷，日中現三足鳥，變異迭出，益使重華寒心，且憂且憤，竟致成病，漸漸的沈重起來。乃命子耀靈為世子，且手詔征謝艾入侍。艾尚未至，重華已歿，年才二十有四。《晉書》作二十七。在位只八年。<br>　　耀靈甫及十齡，承襲父位，內事由祖母馬氏主張，外政當然被伯父張祚，把持了去。名為伯父，實可呼為祖父了。右長史趙長尉緝等，向與祚秘密往來，結為異姓兄弟。至是矯托遺命，授祚為撫軍大將軍，都督中外諸軍事。祚意尚未足，再嗾長等建議，說是時難未平，應立長君，一面自求馬氏，乞從長意，立己為主。馬氏身且委祚，哪有不從之理？這是枕席效勞的好處。當下廢耀靈為寧涼侯，由祚自立，稱大都督大將軍涼州牧涼公。祚既得志，索性大肆淫虐，重華妃裴氏，年方花信，也生得嫵媚可人，他竟召令入室，逼使伴寢﹔就是重華妾媵，俱脅與宣淫，甚至未嫁諸妹，也公然納入，輪流奸污。專喜姦淫本家婦女，也是奇癖。重華有女，才閱十齡，玲瓏嬌小，未解風情，偏又被祚引誘入內，強褫下衣，任情擺布。幼女怎堪承受，徒落得&#29248;褥呻吟，無從訴苦。三代被淫，不知是何果報。涼州人士，爭賦牆&#33576;三章，作為諷刺，祚還管甚麼清議，但教自快肉慾，徹夜尋歡罷了。<br>　　越年正月，趙長尉緝等，復上書勸進，祚竟就謙光殿中，僭登王位，《晉書》作帝位，但觀他尊三代為王，當是稱王無疑。立宗廟，置百官，郊祀天地，用天子禮樂，下書謂：「中原喪亂，華夷無主，因勉徇眾請，攝行大統，俟得掃穢二京，再當迎帝舊都，謝罪天闕」云云。先是涼州遵晉正朔，未嘗改元，惟沿用愍帝建興年號，直至祚篡位時，尚稱建興四十一年，及是乃改建興四十二年為和平元年，赦殊死，賜鰥寡粟帛，加文武爵各一級，追尊曾祖軌為武王，祖實為昭王，從祖茂為成王，父駿為文王，弟重華為明王。立妻辛氏，次妻叱乾氏，俱為王後。何不立馬裴二氏？長子泰和為王太子，次子庭堅為建康王，弟天錫為長寧王，耀靈弟玄靚為涼武侯。是夕，天空有光，狀如車蓋，聲若雷霆，震動城邑。翌日，大風拔木，日中如晦。祚反誘誅謝艾，大肆淫威。尚書馬岌，直諫免官﹔郎中丁琪，再諫被殺。適晉征西大將軍桓溫入關，見前回。秦州刺史王擢，時鎮隴西，遣使白祚，謂：「溫善用兵，如得克秦，必將及涼。」祚不禁惶懼，又恐擢乘急反噬，仍召馬岌復位，與謀刺擢。密遣心腹將往隴西，不得下手，反被擢查出殺死。祚得報益駭，號召士卒，托詞東征，實欲西保敦煌。嗣聞溫已南歸，更遣平東將軍牛霸等攻擢。擢拒戰失利，奔降苻秦。河州刺史張瓘，為祚宗室，外鎮枹罕，士馬盛強，祚常加猜忌，容忍了一年有餘，不能再止，乃遣部將易揣張玲，帶領步騎萬餘人，往擊張瓘，並發兵三十餘道，分剿南山諸夷。張掖人王鸞，素通術數，入殿白祚道：「軍不可行，出必不還。涼州將有大變，不可不防。」祚叱為妖言。鸞即直陳祚惡，說他無道三大事，惱得祚氣衝牛鬥，立命推出斬首。鸞至法場大呼道：「我死後不出二十日，兵敗王死，定難倖免了。」想鸞亦自知該死，故自來徼禍。祚不但殺鸞，又夷鸞族，然後發兵，再遣張掖太守索孚，往代張瓘。瓘不肯依令，斬孚誓眾，出擊易揣張玲。玲正前驅渡河，瓘軍掩至，猝不及防，被打得落花流水，盡入洪波。只易揣尚在岸上，單騎奔回。瓘遂濟河追躡，直逼涼州，且傳檄州郡，擬將祚廢去，仍立耀靈。驍騎將軍宋混，與弟澄聚眾應瓘，引瓘並進。祚情急倉皇，想出一個釜底抽薪的計策，潛令親將楊秋胡，趨入東苑，拉死耀靈，埋屍沙坑。他還道是斬草除根，免得外兵借口，哪知宋混等越覺有詞，即為耀靈縞素舉哀，一片白旗白甲，直搗姑臧。姑臧就是涼州的治所，祚愈急愈憤，命收瓘弟琚及瓘子嵩，先擬加誅。琚與嵩召集市人數百名，隨處傳呼道：「張祚淫虐無道，我父兄糾合義旅，已到城東，若再敢與祚同惡，無故拿人，罪及三族。」兵民等相率袖手，不敢干預。琚嵩等便殺死門吏四百餘人，斬關招納外軍。祚避入神雀觀，祚將趙長等懼罪，急忙入閣，呼馬太后出謙光殿，改立耀靈弟玄靚為主，一面大開宮門，迎宋混等趨入殿中，頓時齊聲已經平亂，便出觀慰勞，誰知殿外列著，統是宋混等軍，此時已無從躲避，只好拔劍大呼，飭令左右死戰。左右無一答應，紛紛避去。從前極力逢迎的趙長，反手持長槊，向祚亂刺。祚仗劍招架，短劍不及長槊的利害，竟被刺中面頰，鮮血直噴，自知不能再戰，還是逃命要緊，乃轉身就跑，馳入萬秋閣。兜頭來了一個廚子，執刀劈來，正中祚首，立即暈斃閣下。小子有詩詠道：<br><br>　　殘賊由來號獨夫，況兼烝報效雄狐。<br>　　刀光一閃頭顱落，如此淫凶應受誅。<br><br>　　欲知廚子姓名，容至下回續詳。<br>　　苻生張祚，同時肆惡，一在關中，一在隴右。吾不知兩人具何肺腸，而顧若此之稔惡為也，生之好殺過於祚，而祚之好淫，亦甚於生。自古未有好淫好殺，而可以長享國祚者。況無故殺妻，滅絕人倫，公然烝母，遍污親族，古稱桀紂為無道，以苻生張祚較之，吾猶謂其彼善於此矣。宇宙之下，竟有此人面獸心，至於斯極者，雖曰速亡，其亦戾氣之獨鐘乎？<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 兩晉 </a>>> </font></td>
     <td width="60%" align=right><a href=54.htm>上一篇</a> &nbsp;&nbsp;&nbsp;&nbsp; <a href=56.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>