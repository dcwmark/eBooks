<html>
<head>
<title>開放文學--歷史通俗演義 - 兩晉--第三十一回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 兩晉 </a>>> </font></td>
     <td width="60%" align=right><a href=29.htm>上一篇</a> &nbsp;&nbsp;&nbsp;&nbsp; <a href=31.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第三十一回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>晉王睿稱尊嗣統　漢主聰見鬼亡身</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說愍帝凶聞，傳至建康，晉王睿斬衰居廬，百官請上尊號，睿尚不許，前會稽內史紀瞻，上書申請，大略說是：<br>　　陛下性與天道，猶復役機神於史籍，觀古人之成敗，今世事舉目可知，不為難見。二帝失御，宗廟虛廢，神器去晉，於今二載。梓宮未殯，神人無主。陛下膺&#31635;受圖，特天所授，使六合革面，遐荒來庭，宗廟既建，神主復安，億兆向風，殊俗畢至。若列宿之綰北極，百川之歸巨海，而猶欲守匹夫之謙，非所以闡七廟，隆中興也。但國賊宜誅，當以此屈己謝天下耳。而欲逆天時，違人事，失地利，三者一去，雖復傾匡於將來，豈得救祖宗之危急哉？適時之宜萬端，其可綱維大業者，惟理與當。晉祚屯否，理盡於今，促之則得，可以隆中興之祚，縱之則失，所以資奸寇之權，此所謂理也。陛下身當厄運，纂承帝緒，顧望宗室，誰復與讓？當承大位，此所謂當也。四祖廓開宇宙，大業如此，今五都燔爇，宗廟無主，劉石竊弄神器於西北，陛下方欲高讓於東南，此所謂揖讓而救火也。臣等區區，尚所不許，況大人與天地合德，日月並明，而可以失機後時哉？機不可失，時不再來，幸陛下垂察！<br>　　瞻一面上書，一面已安排御座，召集百官，力勸晉王睿登位。睿尚徘徊不進，至瞻等擁他升殿，還令殿中將軍韓績，撤去御座。瞻厲聲叱績道：「帝座上應列星，誰敢妄撤？妄撤即斬！」睿也為動容。瞻即請睿下即位令，慰副民望。睿乃允諾，當有草令官繕就文辭，頒發朝堂，令云：<br>　　孤以不德，當厄運之極，臣節未立，匡救未舉，夙夜所以忘寢食也。今宗廟廢絕，億兆無系，群官庶尹，咸勉之以大政，亦何敢辭？謹從眾請，即日履新，特此令知！令文甫下，忽由奉朝請周嵩，遞入一箋，乃是諫阻登基，與眾不同。略言：「古時帝王，義全後取，讓成後受，故能享世長久，萬載重光。今梓宮未返，舊京未清，何不訓卒勵兵，先雪大恥？待至功德具隆，自然天與人歸！」云云。這一張箋文，映入睿目，不由的心下一驚，默忖多時，才把原箋遞示百官，又說出幾句謙遜的話頭。曲折寫來，心術已昭然如揭。紀瞻等頓時大嘩，統言周嵩無知，應從貶斥。右將軍王導進言道：「諸公不必嘩噪，殿下亦不必過謙。聖如孔子，猶言從眾，一二人異議，何足介懷，請殿下易衣登座，君臨萬民，然後四海有主，方好壹意討虜了。」睿聞導言，始決意踐阼，復入內改著法服，袞冕出郊，祭告天地，還朝即皇帝位，受百官謁賀。百官依次俯伏，三呼已畢，睿命導並升御&#29248;。導固辭道：「若太陽下同萬物，蒼生何從仰照呢？」睿乃罷議，因即下詔道：<br><br>　　昔我高祖宣皇帝，誕應期運。廓開王基，景文皇帝。奕世重光，緝熙諸夏，爰暨世祖，應天順時，受茲明命，功格天地，仁濟宇宙。昊天不融，降此鞠凶。懷帝短世，越去王都，天禍薦臻，大行皇帝崩殂，社稷無奉，肆群後三司六事之人，疇諮庶尹，至於華戎，致輯大命於朕躬。予一人畏天之威。用弗敢違，遂登壇南嶽，受終文祖。燔柴頒瑞，告類上帝。惟朕寡德，纘我弘緒，若涉大川，罔知攸濟，惟爾股肱爪牙之佐，文武熊羆之臣，用能弼寧晉室，輔予一人。思與萬國，共同休慶。欽哉惟命！<br><br>　　看官記著！睿是江東開國的第一個主子，歷史上稱為東晉，又因他後來廟號，叫作元皇帝，所以沿稱元帝。先是江左有童謠云：「五馬浮渡江，一馬化為龍。」時人都莫名其妙。至永嘉年間，睿與西陽王羕，注見前文。汝南王祐，亮長孫。南頓王宗，羕弟。彭城王釋，宣帝弟東武城侯馗曾孫。相繼渡江，睿獨得為帝，童謠始驗。但窮究底細，實是牛代馬後，小子於前文中，已經敘過，想看官應早接洽呢。話休絮煩。<br>　　且說元帝睿既已即位，頒詔大赦，復改建武二年為太興元年，立王太子紹為皇太子。紹幼年聰穎，素得父寵，數歲時，坐置膝下。適長安使至，元帝問紹道：「汝謂日與長安，孰近孰遠？」紹答道：「長安近，不聞人從日邊來。」次日，元帝款待來使，並宴及群僚，又召紹出問道：「究竟長安近呢，還是日近呢？」紹卻答言日近。元帝失色道：「汝曾言長安近，為何今日異詞？」紹又答道：「舉目見日，不見長安，所以說是日近。」元帝益覺驚異，群僚當然推為奇童。及長，頗知仁孝，喜屬文辭，又善武藝，好賢禮士，虛心納諫，與庾亮溫嶠等，為布衣交。亮風格峻整，善談老莊，仍不脫竹林窠臼。元帝稱亮有清才，因納亮妹為紹婦，紹為太子，庾氏當然為太子妃，亮亦得侍講東宮。元帝嘗以韓非書賜太子，亮進諫道：「申韓刻薄傷化，不足取法。」太子紹深納亮言，故不尚煩苛，專主寬簡，中外目為賢儲君。<br>　　紹弟瑯琊王裒，曾奉父命，帶領銳卒三萬，往助豫州刺史祖逖，北討石勒。逖自擊楫渡江，進至譙城，見二十六回。流人張平樊雅，曾聚眾譙郡，自稱塢主。逖使參軍殷■，往招平雅，■意甚輕平，謂平屋只可作廄，又見大鑊，謂可置鐵器。平誇言是帝王鑊，待天下清平，大有用處。■冷笑道：「頭且不保，尚愛這鑊麼？」平勃然怒起，拔劍斬■。■真不知世務，徒自取死。遂督眾固守。逖往攻不克，以重利啗平將謝浮，使殺張平。浮將平刺死，攜首獻逖。惟樊雅尚據住譙城，未肯降服，逖更使人說降，譙城乃下。石勒遣從子虎圍譙，適南中郎將王含，使參軍桓宣往援，虎乃退去，逖表宣為譙國內史。至瑯琊王裒馳至，譙城已經解圍，裒還建康，數月病歿。裒有弟衝，封東海王，使繼故太傅越宗祀，尊越妃裴氏為太妃。見二十三回。衝弟晞，亦封武陵王，加王導驃騎大將軍，開府儀同三司，仍進王敦為江州牧，遷刁協為尚書令，荀崧為尚書左僕射，其餘內外文武各官，俱增位二等。惟出周嵩為新安太守，陰示薄懲。<br>　　忽由河北傳到駭聞，乃是前並州都督劉琨，竟被幽州刺史段匹磾殺死。看官閱過前文，應知匹磾與琨，約為兄弟，申以婚姻，同盟討漢，齊心事晉，為甚麼凶終隙末，反致害琨呢？原來元帝即位，曾命琨為太尉，仍廣武侯，匹磾為渤海公。會匹磾因兄死奔喪，琨遣嫡子群送往，偏匹磾從弟末&#25271;，私通石勒，率眾襲擊匹磾，末&#25271;得賄事見前回。匹磾走脫，劉群為末&#25271;所執，厚禮相待，許琨為幽州刺史，誘群同攻匹磾。群不得已允了末&#25271;，作書遺父，請為內應。偏匹磾回薊，防備末&#25271;，屢遣探騎偵察，湊巧末&#25271;使人，被他拘住，搜得群書，獻與匹磾。匹磾即將原書示琨，琨大為驚異。匹磾道：「我知公無他意，所以白公。」琨答道：「與王同盟，志匡王室，仰仗威力期雪國恥。若兒書密達，乃是末&#25271;為反間計，離我二人，我終不私愛一子，負公忘義呢。」匹磾也一笑而罷。琨本別屯故征北府小城，此次由匹磾召來，彼此證明心跡，情好如初。琨即欲還屯，匹磾弟叔軍白兄道：「我等俱系胡人，向為晉所輕視，今不過畏我兵眾，所以甘心俯就，若我骨肉構禍，示以間隙，適使彼得圖我，倘有人奉琨發難，我族將從此無遺了。」匹磾因留琨不遣。琨庶長子遵，留居征北府小城，聞琨被拘，遂與琨左長史楊橋，並州治中如綏，閉門自守。匹磾使人慰諭，遵等不從。經匹磾發兵圍攻，相持兼旬，小城中糧盡食空，守將龍季猛，暗降匹磾，斬橋綏，執劉遵，開城納匹磾兵。遵與群俱皆失計，徒致害死乃父。琨迭聞變故，自知難免，索性將生死置諸度外，毫不慌忙，惟尚有一腔忠憤，無處可揮，特吟五言詩一首，寄贈別駕盧諶，詩云：<br><br>　　幄中有懸璧，本自荊山球。維彼太公望，昔是渭濱叟。鄧生何感激？千里來相求。白登幸曲逆，曲逆侯陳平。鴻門賴留侯。張良。重耳憑五賢，小白相射鉤。能通二霸主，安問黨與仇？中夜撫枕歎，想與數子游。吾衰久矣夫！何其不夢周？誰雲聖達節？知命故無憂。宣尼悲獲麟，西狩泣孔丘，功業未及建，夕陽忽西流。時哉不我與，去矣如雲浮。朱實隕勁風，繁英落數秋。狹路傾華蓋，駭駟摧雙輈。何意百鍊剛，化作繞指柔？<br>　　詩中寓意，無非借鴻門白登故事，激勵盧諶。諶無甚奇略，但用常詞酬和，且謂琨措詞未合，不應作帝王思想。琨見他不知己意，付諸一歎罷了。已而代郡太守辟閭嵩，辟閭系復姓。與雁門太守王據，後將軍韓據同謀，欲襲匹磾，救出劉琨。不料韓據女為匹磾兒妾，得知三人密計，竟告匹磾。匹磾即誘執王據辟閭嵩，並皆殺死。會江州牧王敦，寄書匹磾，嗾使殺琨。不知他所挾何仇？莫非因忠奸不同，故有此舉？匹磾亦慮眾為變，托稱建康有詔，處琨死刑。琨聞敦使到來，顧語子姪道：「處仲敦字處仲。使來，不聞見告，這明明是誘殺我呢。死生有命，但恨仇恥未雪，愧與君親相見地下呢。」因嗚咽流涕。俄頃，即有吏趨入，偽傳詔命，逼琨自縊。琨子姪四人，亦俱被害。盧諶等率琨遺眾，走依末&#25271;，奉琨子群為主，暫依末&#25271;部下。末&#25271;匹磾，益尋仇不已，晉人尤不服匹磾，相率離散，匹磾亦轉盛為衰。<br>　　元帝聞匹磾殺琨，尚畏匹磾勢燄，不敢指斥，且未嘗為琨舉哀。琨右司馬溫嶠，表稱琨盡忠帝室，應加褒恤。元帝不報，但除琨為散騎侍郎。嶠既悲琨死，又聞母亡，因固辭職位，苦請北歸。有詔不許，且責嶠道：「今寇逆未梟，諸軍奉迎梓宮，尚不得進，嶠怎得專顧私難，任官不拜呢？」嶠不得已受命。<br>　　會涼州刺史西平公張寔，遣牙門將蔡忠，通問建康，書中尚用建興年號，不稱太興。當時東西懸隔，元帝即位的詔書，尚未頒到，所以猶仍舊號，且遣忠東行，亦非無因。南陽王都尉陳安，舉兵叛保，入逼上邽。保向涼州告急，寔發步騎二萬人往援，安始退去。涼州兵還鎮，謂保欲自稱尊號，破羌都尉張詵，因向寔獻議道：「南陽王不思國恥，遽欲稱尊，將來必不能成功。晉王近親，且有名德，公當為天下首倡，奉戴江東。」寔依詵言，乃使忠詣建康。及忠自建康西歸，寔亦已知元帝即位，並由忠代齎詔書，雖語多慰勉，寔含有專制的意義。寔也未免懷嫌，陽若奉晉，陰實離晉，嗣是涼州亦別為一國了。即十六國中之一。<br>　　當時尚有南安赤亭水名。羌人姚弋仲，為後漢時西羌校尉遷那子，懷帝末年，因見中國大亂，得由赤亭東徙榆眉，華夷人民，襁負相隨，共有數萬。弋仲遂自稱扶風公。為後秦開國張本。略陽氐酋楊茂搜，見前文。有子難敵，襲踞梁州，刺史張光憤死，光子邁戰歿，嗣由州人張咸，糾眾逐去難敵，舉州附成。成主李雄，得管領梁益二州，難敵回至略陽，適茂搜病死，便嗣立為氐王，這也是一路雜胡。代王普根，戡定國難。不久即死，國人立猗盧從子鬱律為主。鬱律好武，擊走鐵弗部酋劉虎，收降虎眾，又西取烏孫故地，東並勿吉諸部，士馬精強，復得雄長北方。還有慕容廆庶兄吐谷渾，吐谷，讀若突欲。與廆分部自治。會二部馬鬥，廆遣人誚渾，渾即率眾西徙，後復度隴而下，據洮水西，拓地至白蘭，羌別種。地方數千里。鮮卑謂兄為阿乾，廆追懷兄渾，為作阿乾歌。渾子甚多，相傳有六十人，長子吐延嗣位，未幾為羌人所殺，子葉延繼立。葉延好學尚禮，謂公侯之子，得用王父字為氏，因把吐谷渾三字作為國號，後來享國最長，在五胡十六國外，好算是一個西徼的雄封哩。連述數國，自成一束。<br>　　獨漢主聰，驕淫荒虐，不修政事，朝廷內外，無復綱紀，佞人日進，貨賂公行，後宮賞賜，動至千萬。聰次子大將軍敷，屢次泣諫，聰大怒道：「爾欲乃公速死麼？朝朝暮暮，生來哭人。」敷積憂病死。河東大蝗，犬豕相交，東宮四門，無故自壞，內史女人，化為丈夫，災異不絕，聰毫不戒懼。已而聰所居螽斯百則堂，猝遭火災，焚死聰子孫二十餘人，聰自投&#29248;下，哀塞氣絕，良久乃蘇。但事過又忘，淫昏如故。中常侍王沈，有一養女，年方十四，嬌小玲瓏，為聰所愛，擬立為左皇后。尚書令王鑒，中書監崔懿之，中書令曹恂等，上書諫阻，略云：<br>　　臣聞皇者之立後也，將以上配乾坤之性，象二儀敷育之義，生承宗廟，母臨天下，亡配後土，執饋皇姑，必擇世德名宗，幽嫻令淑，乃副四海之望，稱神祗之心。是故周文造周，姒氏以興，關雎之化洽，則百世之祚永。孝成漢成帝。任心縱欲，以婢為後，使皇統亡絕，社稷淪傾。有周之隆，既如彼矣，大漢之禍，又如此矣。從麟嘉以來，亂淫於色，縱沈之女弟，刑餘小丑，猶不可侍瓊寢，污清廟，況其家婢耶？六宮妃嬪，皆公子公孫，奈何一旦以婢主之。何異象榱玉簀，而對腐木朽檻哉？臣恐無福於國家，反有害於宮寢也。明知冒瀆，不敢不陳，謹昧死上聞！<br>　　聰覽畢大怒，即令中常侍宣懷，傳語太子粲道：「鑒等小子，慢侮國家，狂言嫚語，無復君臣上下禮節，速即加刑。」粲一奉命，便飭兵吏收捕鑒等，牽往市曹。金紫光祿大夫王延，馳至殿門，意欲入諫，王沈密囑司閽，不許入內。沈卻自赴市曹監刑，用杖叩鑒等道：「庸奴！庸奴！尚能逞刁麼？乃公養女為後，乾汝甚事？」鑒瞋目叱沈道：「豎子！以豎子對庸奴，恰是絕對。使皇漢滅亡，即由汝等鼠輩，與靳准一人。我死後，當詣先帝前訴汝，活捉汝等至地下。」懿之亦厲聲道：「靳准梟聲獍形，必為國患，汝等為國蠹賊，黨同梟獍，今日食人，他日人亦食汝，看汝能活到幾時？」沈且怒且慚，立使刑吏加刃，刀光起處，首皆落地，時人都為呼冤。<br>　　中常侍宣懷，也覓得一個麗姝，作為養女，獻入漢宮。聰多多益善，一視同仁，復立她為中皇后。這八九個年少嬌娃，輪流供御，再加後庭粉黛，不下千百，任令聰隨意選召，日夕淫嬲，就使銅頭鐵骨，也為所熔，何況是血肉身軀呢？聰漸覺不支，奄臥光極殿寢室中，常聞鬼哭，更遷至建始殿中，鬼哭如故。聰少子東平王約，已經夭逝，一日，聰適晝寢，並未睡熟，驀見帳外有一人影，舉目審視，不是別人，正是東平王約，禁不住大聲呼異，聲浪一傳，那人影復杳然不見。這是聰淫欲過度，目光昏亂，並非真正見鬼。聰越加驚疑，便召太子粲入室，握手叮嚀道：「我寢疾纏綿，見聞多怪，今又見約來此，想是我命該終，此兒特來迎我呢。人死果有神靈，我亦何必怕死。但現今世難未平，汝不必拘守諒闇古制，朝死夕殮，旬日出葬便了。」何勞汝囑，他已情願汝速死了。粲含糊答應。聰又命粲頒發詔令，征劉曜為丞相，石勒為大將軍，並錄尚書事，夾輔朝政，二人皆奉表固辭。粲復入白，聰乃改令劉景為太宰，劉驥為大司馬，劉顗為太師，朱紀為太傅，呼延晏為太保，並錄尚書事。范隆守尚書令，儀同三司，靳准為大司空，領司隸校尉，皆迭決尚書奏事。過了數日，聰病加劇，滿身呼痛，等到氣竭聲嘶，兩目一翻，嗚呼死了。共計在位九年，太子粲嗣為漢主，依聰遺命，旬日即葬，追諡聰為昭武皇帝，廟號烈宗。小子有詩歎道：<br><br>　　九載淫荒惡貫盈，到頭一死國隨傾。<br>　　及身倖免兒孫受，莫向蒼天怨不平。<br><br>　　粲既嗣位，恣行無道，比乃父還要荒淫，欲知詳情，試看下回續敘。<br>　　紀瞻周嵩，一勸晉王睿稱尊，一阻晉王睿即位，勸睿者以繼統為正，阻睿者以雪恥為先，固皆持之有故，言之成理者也。但觀睿之無志北征，則知紀瞻之請，實自揣摩迎合而來，不若周嵩之義正詞嚴，較為直諒耳。睿一即位，使王導並坐御&#29248;，夫自古無君臣共坐之理，睿喜極忘懷，故有此語，然則睿之情亦大可見矣。若漢主劉聰，荒淫不道，天變人異，不足以儆其心，甚至刑餘養女，俱冊為後，古人謂並後匹嫡，足為亂本，如聰之所為，正不特並後匹嫡已也。乃在位九年，竟獲考終，閱者幾疑惡報之未彰，不知報愈遲者禍愈烈，試觀下回靳准之亂，掘墓毀廟，盡屠劉氏，乃知聰之惡為最甚，而報之慘亦蔑以加矣。<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 兩晉 </a>>> </font></td>
     <td width="60%" align=right><a href=29.htm>上一篇</a> &nbsp;&nbsp;&nbsp;&nbsp; <a href=31.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>