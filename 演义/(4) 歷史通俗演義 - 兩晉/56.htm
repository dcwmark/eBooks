<html>
<head>
<title>開放文學--歷史通俗演義 - 兩晉--第五十七回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 兩晉 </a>>> </font></td>
     <td width="60%" align=right><a href=55.htm>上一篇</a> &nbsp;&nbsp;&nbsp;&nbsp; <a href=57.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第五十七回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>具使才說下涼州　滿惡貫變生秦闕</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說張祚被殺，下手的廚子，叫做徐黑。名足副實。黑既劈倒張祚，便出報外兵，宋混等入閣梟祚，取首懸竿，宣示中外，並暴屍道旁。涼州士民，同稱萬歲。祚二子泰和庭堅，均遭駢戮。總計祚篡國僭位，僅閱三年，已是惡貫滿盈，身死子滅。將軍易揣等，也已與宋混聯絡，引兵入殿，拿下趙長，並所有張祚倖臣，一一聲罪伏誅。張瓘亦馳入姑臧，推立玄靚為大將軍大都督涼王，尊馬氏為太王太后。淫婦何堪再尊？怪不得涼亂未已。玄靚年才七歲，由瓘秉持政柄，自為尚書令涼州牧，行大將軍事，都督內外兵馬。授宋混為尚書僕射，改易百官，廢去和平年號，復稱建興四十三年。隴西人李儼，據郡抗命，擅殺大姓彭姚，自立為王，遙奉東晉正朔，旬月間有眾萬人。瓘遣將軍牛霸往討，霸至中途，忽聞西平太守衛綝，亦據郡為亂，與儼相應，霸眾頓時大&#28291;，單剩霸一人奔還。瓘更遣弟琚擊綝，得破綝兵。西平人田旋，密勸酒泉太守馬基，起兵應綝，謂：「綝攻東面，我攻西面，不出六旬，可定涼州。」基信為奇謀，也即發難。哪知瓘司馬張姚王國，已奉瓘命，兼程到來，突入酒泉。基部署兵馬，尚未辦齊，怎能與他對敵，眼見得束手就擒。就是主謀人田旋，亦被拿下，兩人殺死一雙，好頭顱送入姑臧。綝聞酒泉失敗，當然不敢再出，就是李儼亦負嵎自守，不敢出兵。<br>　　瓘兄弟自恃有功，&#28613;成驕侈，也不免跋扈起來。適秦使閻負梁殊，到了姑臧，與瓘相見。回應前回。瓘啟問道：「我涼州世為晉臣，不敢擅交外使，二君來此做甚？」閻負答道：「我秦王現鎮雍州，與貴國同為鄰藩，所以遣使修好，何為見怪？」瓘又道：「我君臣盡忠事晉，迄今六世，今若與苻征東通使，便是上違先訓，下墮臣節，故不願聞命。」負殊齊聲道：「晉室衰微，久失天命，所以令先王嘗幡然變計，稱臣二趙，知機順時，應該如此。今大秦威德方盛，涼王欲自帝河右，必非秦敵，誠使以小事大，亦何如舍晉事秦，得長保福祿呢？」瓘微笑道：「中州無信，好食誓言，從前我國與石氏通好，使車方返，戎騎即來，如此欺詐，怎得令人信服？我國已不願再聞和議了。」負殊又道：「三王異政，五帝殊風，豈可相提並論？況趙多奸詐，秦尚信義，本來是政教不同，風俗互異。今上更道合二儀，仁施四海，信義交孚，不分中外，奈何以二趙相比呢？」語多虛詐，但外交之道，應作別論。瓘復說道：「果如君言，秦已威德無敵，何不先取江南，使天下盡為秦有？乃徒勞君等跋涉，來做說客，苻征東亦未免失計哩。」梁殊道：「我先帝大聖神武，開構鴻基，強燕納款，八州效順。是二語更屬虛言。今主上纘承遺緒，威愛兼施。以為吳會倔強，必須力征，涼州柔順，可以義服，故遣行人等先申大好，免動兵戈。如涼人未達天命，我國當緩圖吳會，先討涼州，恐河右便非君有了。」瓘勃然道：「我地跨三州，帶甲十萬，西包蔥嶺，東阻大河，伐人尚且有餘，何況自守，難道便怕秦不成？」閻負道：「貴州山河雖固，未若崤函，五郡雖眾，未若秦雍，試想杜洪張琚，因趙成資，據天險，策銳卒，內陸外海，勁士風集，驍騎如雲，兵強財富，自謂關中可據，天下可平。我先帝戎旗西指，冰消雲散，才經旬月，便致易主。見五十四回。燕雖虎視關東，尚且震慴天威，俯首帖服。餘如單于屈膝，名王內附，不可勝計。若我主上因貴州不服，赫然震怒，控弦百萬，鼓行西來，未識涼州將如何對待哩？」好一副廣長舌。瓘復道：「秦果威德普及天下，江南何不入朝？」問及此語，瓘已未免退怯了。梁殊道：「江南為文身舊俗，負阻江山，從古以來，道污必先叛，化盛且後賓，所以古詩有云：『蠢爾蠻荊，大邦為仇。』這正說他頑梗無知，不應與語德義，只好兵甲示威，才能制服，豈涼州也復如是麼？」瓘又問及秦相如何？秦將如何？越問越餒。負殊兩人，把苻氏王親國戚，以及內外文武，都一一陳報出來。不是譽他經世奇才，便是稱他折衝健將，你一唱，我一和，端的把關中人士，一古腦兒抬高聲價，恍似伊呂重出，周召復生。這一席舌戰詞鋒，說得瓘無言可駁，只能諉諸涼王玄靚，謂當稟命後行。負殊再逼進一步道：「涼王雖英睿夙成，但年尚幼衝，究難明決，君居伊霍重任，關係安危，見機而作，責無旁貸，何必互相推諉呢？」瓘自思國亂初平，河西又所在兵起，倘或秦兵再至，勢不可敵，不若暫與修和，再作計較。乃用玄靚命令，特派行人，與負殊偕行入秦，願為藩屬。秦王生即將來表所署官爵，授冊賜封，毋庸細敘。<br>　　會姚襄遣使降燕，燕主慕容俊，命襄夾攻苻秦，襄復報如約，俊乃遣將軍慕輿長卿等，率兵七千人，自軹關攻幽州，襄亦引眾攻平陽，晉將軍王度，也乘隙攻青州。秦主苻生聞報，命建節將軍鄧羌拒燕，新興王飛御晉，遙飭晉王柳救平陽。羌至裴氏堡南，與燕兵交戰，大破燕兵，擒住長卿，梟得甲首二千七百餘級。晉將王度，接得燕兵敗沒消息，不戰自退。獨姚襄轉戰無前，擊退苻柳援軍，陷入平陽城外的匈奴堡，殺斃守將苻產，且將產眾悉數坑死。既而襄卻向秦假道，願回隴西，秦主生欲從襄請，東海王堅諫阻道：「襄乃當今人杰，若縱還隴西，還當了得！不如誘以厚利，伺彼無備，擊死了他，方絕後患。」生乃依堅議，遣使拜襄官爵。襄不願受，殺死秦使，扯碎來冊，又進兵侵掠河南。生當然大怒，適並州刺史張平，棄燕降秦，由生授為大將軍，令率部眾數萬人擊襄。襄自恐寡不敵眾，乃卑辭厚幣，與平結歡，面訂盟約，結為兄弟，始各撤兵退回。<br>　　生因戰事已平，樂得經營土木，遂發三輔民修治渭橋。金紫光祿大夫程肱謂：「有害農時，不應勞民。」反被生驅出斬首。未幾，大風拔木，行人顛仆，秦宮中訛傳賊至，自相驚擾，宮門晝閉，五日方息。生查得造謠數人，刳心剖胃，慘加極刑。光祿大夫強平，為生母舅，實在看不過去，便入殿切諫，勸生愛民事神，緩刑崇德，才能上弭災祲，下息奸回。語尚未完，已惹動生怒，命左右取鑿過來，鑿穿平頂，不得少延。衛將軍廣平王黃眉，前將軍新興王飛，建節將軍鄧羌，時正在側，急忙叩頭固諫，謂：「平系強太后弟，應從薄譴。」生哪裡肯聽，但促左右鑿平。可憐平腦破漿流，死於非命。生且黜黃眉為左馮翊，飛為右扶風，羌為咸陽太守。這三人素有勇名，所以生尚不忍加誅，但示薄懲。那強太后卻哭弟過哀，恨子不道，竟致憂鬱成疾，絕食而亡。生毫無慼容，反自書手詔，頒示中外，略云：<br>　　朕受皇天之命，君臨萬邦，嗣統以來，有何不善？而謗讟之聲，扇滿天下，殺不過千，而謂之殘虐，行者毗肩，未足為希，方當強刑極罰，復如朕何？<br>　　是時，潼關以西，長安以東，虎狼為害，日中阻道，夜間發屋，不食六畜，專務食人，百姓不敢耕桑，都徙居城邑。百官奏請禳災，生獰笑道：「野獸腹饑，自然食人，飽即不食，何必過慮。天道本來好生，正因民多犯罪，特降虎狼替朕助威，為甚麼要去祈禳呢？」可笑可恨。一日，出遊阿房，見有男女二人，行過道旁，容貌都尚秀麗，便令左右拉住二人，當面問道：「汝二人卻是佳偶，已結婚否？」二人答道：「小民乃是兄妹，不是夫妻。」生笑道：「朕賜汝為夫婦，汝即可就此交歡，毋庸推辭。」奇語。二人固執不從，生即拔劍出鞘，把他砍死。旋與繼妻登樓眺望，繼妻指問樓下一人，是何官職姓名？生望將下去，乃是尚書僕射賈玄石，儀容秀偉，素有美名，禁不住惹起醋意，便顧語道：「汝莫非豔羨此人麼？」虧你聰明，能知妻意。說著，即召過衛士，交與佩劍，囑使取玄石首來。衛士攜劍下樓，才閱片時，已取玄石首復命。生擲與繼妻道：「贈汝何如？」繼妻又慚又悔，弄得跼蹐不安，匍匐待罪。生卻憐妻有色，扶使起身，攜手回宮去了。只枉死了玄石。<br>　　生平時最喜食棗，嘗患齒痛，令太醫令程延診視。延診畢語生道：「陛下並無他疾，不過食棗太多，因致損齒。」說至此，忽聽得一聲狂吼道：「咦！汝非聖人，怎知我多食棗？」延心膽俱落，急擬下跪謝過，不料劍鋒已到，首即墜地。嗣又使別醫合安胎藥，加入人參，嫌太細小。醫謂：「參質雖細，未具人形，但已可合用。」生怒道：「汝敢譏笑我嗎？」遂使左右剜出醫目，然後梟首。醫官到死，尚未知所犯何罪，及他人察及剜目情由，才料到苻生誤會，還道是借參寓譏，與自己瞽目有關，所以冤冤枉枉的殺死該醫。<br>　　越年，為秦主生壽光三年，就是晉穆帝昇平元年。穆帝年閱十五，預行冠禮，褚太后撤簾歸政，故改永和十三年為昇平元年。秦與晉東西分峙，年號原是不同，惟史家推晉為正統，因此隨筆敘明，聊醒眉目，看官不要嗤我夾七夾八呢。是年二月，太白犯東井，秦太史令康權上言道：「東井系秦地分野，太白罰星，恐主暴兵犯京師。」生狂笑道：「太白入井，想是因渴求飲，與人事有何關係呢？」不但生自己好笑，就是我亦聞言笑倒了。<br>　　又越兩月，接得邊地急報，乃是姚襄入據黃落，將逼長安。生不得不遣將調兵，出擊姚襄。襄前時出沒淮北，隳突河南，自稱大將軍大單于，據住許昌，並窺洛陽。洛陽本由魏將周成駐守，及冉魏敗亡，成舉城降晉，仍得晉廷委任。晉大將軍桓溫，嘗請遷都洛陽，修復園陵，穆帝未許，但命溫為征討大都督，使討姚襄。適周成復叛，襄亦引兵回洛，彼此相持，未分勝負。溫乃自江陵發兵，遣督護高武據魯陽，輔國將軍戴施屯河上，自率大軍繼進。溫登船樓北望中原，慨然歎道：「使神州陸沈，百年邱墟，王夷甫諸人，實難諉責呢。」當下進次伊水。襄撤洛陽圍，移兵拒溫，先使部下精銳，避匿林中，乃遣人語溫道：「公率大軍遠來，襄願奉身歸命，與公相見，但請公敕兵少退，即當拜謁路旁。」溫知襄有詐，掀須微哂道：「我自來恢復中原，敬謁山陵，乾君甚事？君既歸順，便當來見，何必煩勞使人，多費糾纏呢。」襄使返報，襄知所謀不遂，乃與溫夾水對壘。溫親被甲冑，督眾過擊，襄眾大敗，死傷數千人，奔往北山。溫追襄不及，進略洛陽，周成率眾出降。溫執成送建康，自徙屯金墉城，修復諸陵，分置陵令，表請調鎮西將軍謝尚，都督司州諸軍事，鎮守洛陽。尚有疾不行，未幾去世。溫乃留戴施為河南太守，使與冠軍將軍陳祐，居洛衛陵，自率大軍還鎮。<br>　　襄西奔平陽，收降秦並州刺史尹赤，乃改圖關中，進屯否城。羌胡及秦民，陸續趨附，得五萬餘戶，遂據黃落。黃落在長安南境，相距不過二三百里，秦即遣廣平王黃眉，東海王堅，及將軍鄧羌，率步騎萬五千人，直抵黃落。襄深溝高壘，固守不戰。羌向黃眉獻策道：「襄被桓溫殺敗，銳氣已盡，今固壘不戰，明明是驚弓傷鳥，未肯輕發，但我若長此頓兵，亦非良計。襄性剛狠，可以剛克，今宜鼓噪揚旗，直壓襄壘，使他怒不可遏，勃然前來，我用埋伏計誘他入阱，必擒無疑。」黃眉依計施行，便令羌率騎兵二千，前往誘襄，自與堅埋伏三原，專待襄至。羌引兵至襄壘門，大聲詬罵，襄果忍耐不住，盡銳出戰。羌且戰且卻，退至三原，始回馬力戰。襄恃兵眾，麾兵圍羌，喊殺聲震動山谷。俄而黃眉與堅，左右殺到，反將襄軍裹入裡面，羌從內殺出，黃眉等從外殺入，把襄兵衝得七零八落。襄所乘駿馬，叫做黧眉騧，雄駿非常。此時襄思急遁，慌忙揮鞭，不防馬忽自倒，將襄傾落馬下，即被秦兵擒住，牽至堅前。堅見襄年少面悍，料不可制，不如乘此翦除，乃叱令斬首，餘眾盡降。襄嘗載父柩從軍，亦為秦虜，堅因此招襄弟姚萇，謂萇若不降，當梟乃父屍。萇乃率諸弟投誠。堅能料襄，不能料萇，也是苻堅氣運。秦兵奏凱班師，秦主生命葬襄父弋仲柩於孤磐，許用王禮，並用公禮葬襄，授萇為揚武將軍。獨黃眉等未得重賞，反加叱辱，黃眉忿甚，潛謀殺生，事發被誅。王公親戚，亦多連坐，駢戮至數百人。<br>　　生嘗夢大魚食蒲，以為不祥，又聞長安有歌謠云：「東海有魚化為龍，男便為王女為公，問在何所洛門東。」這三語是陰寓苻堅。堅為東海王，兼龍驤將軍，住宅正在洛門東。生不明玄旨，反疑及廣寧公魚遵，平白地把他殺死，並誅及七子十孫。誰叫你姓魚？長安市民，復起一種歌謠道：「百里望空城，鬱鬱何青青？瞎兒不知法，仰不見天星。」生聽悉是歌，命將境內空城，悉數毀去。其實謠言預兆，乃是指清河王法。法為堅兄，後來起兵發難，便屬此人，生怎能預知，一味兒輕舉妄動罷了。<br>　　金紫光祿大夫牛夷，慮不免禍，乞請外調。偏生命為中軍將軍，召入與謔道：「牛性遲重，善持轅軛，雖無驥足，能負百石。」夷答道：「雖服大事，未經峻壁，願試重載，乃知勛績。」生笑道：「爽快得很，公尚嫌所載過輕麼？朕將把魚公爵位處公。」夷叩謝而出。轉思生言，寓有別意，恐不免為魚遵第二，遂服毒自殺。<br>　　生荒暴益甚，日夜狂飲，連月不出視事，或至日入時御朝，每醉必妄加殺戮，妻妾臣僕，誤言殘缺偏隻字樣，常以為譏他眇目，置諸死刑。暇時輒問左右道：「我自臨天下以來，外人以我為何如主？想汝等應有所聞。」或答言：「聖明治世，舉國謳歌。」生怒叱道：「汝為何媚我？」立即殺斃。他日又問，左右不敢再諛，只答言陛下稍覺濫刑。生又叱他何故謗我？亦令處斬。真是別有肺腸。所以臣下得保一日，如度十年。他尚有一種奇嗜，專喜觀男女淫褻事，往往上坐飲酒，呼令宮人與近臣，裸體交歡，如有不從，立殺無赦。或生剝牛羊驢馬，活燄雞豚鵝鴨，縱諸殿前，看它慘死。又嘗剝死囚麵皮，迫令歌舞，種種怪劇，不勝枚舉。<br>　　壽光三年六月，太史令康權入奏，謂：「昨夜三月並出，孛星入太微，光連東井，且自去月上旬，沈陰不雨，直至今日，恐有下人謀上的隱禍。」生拍案道：「汝又敢來造妖言麼？」立命撲死。御史中丞梁平老等，與東海王堅友善，便私語堅道：「主上失德，人懷貳心，燕晉二方，伺隙欲動。一旦禍發，家國俱亡，殿下何不早圖呢？」堅頗以為然，但畏生趫勇，未敢遽動。會有宮婢報堅道：「主上昨夜飲酒，曾言『阿法兄弟，亦不可信，便當除滅』云云。堅令轉告兄法，法亟與梁平老強汪等密商。梁汪俱主張先發，法便遣人告堅，自與梁汪兩人，號召壯士數百，潛入雲龍門。堅亦與侍中尚書呂婆樓，帶領麾下三百餘人，鼓噪繼進。宿衛將士，皆釋仗相從。生尚醉臥&#29248;中，至堅兵殺入，方起問左右道：「這等人何故擅入？」左右答言：「是賊。」生醉眼矇矓，尚滿口胡言道：「既說是賊，何不拜他？」左右相將竊笑，連堅兵亦且笑且嘩。生又催言何不速拜，不拜就斬。堅應聲道：「不要汝拜，但教汝徙居別室。」說著，即指麾眾士，至臥榻前，把生拖下，牽拉出去。生醉後無力，一任他擁入別室去了。小子有詩歎道：<br><br>　　不防天變不憂人，似此凶狂正絕倫。<br>　　待到蕭牆生變禍，暴君毒已遍西秦。<br><br>　　欲知苻生性命如何，待至下回續敘。<br>　　閻負梁殊，受秦主苻生之命，往說張瓘。掉三寸舌以服涼州，大有戰國策士遺風。本回特從詳敘，寓有微意。為世道計，則以尚詐少之，為使才計，則以專對多之。抑揚並見，固非浪費筆墨也。姚襄往來侵掠，卒死黃落，善戰必亡，可以概見。苻生之惡，古今罕有，依史敘入，窮極兇頑，此殆真喪心病狂者。二年乃亡，吾猶恨其不速誅也。<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 兩晉 </a>>> </font></td>
     <td width="60%" align=right><a href=55.htm>上一篇</a> &nbsp;&nbsp;&nbsp;&nbsp; <a href=57.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>