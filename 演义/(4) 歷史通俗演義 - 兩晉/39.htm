<html>
<head>
<title>開放文學--歷史通俗演義 - 兩晉--第四十回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 兩晉 </a>>> </font></td>
     <td width="60%" align=right><a href=38.htm>上一篇</a> &nbsp;&nbsp;&nbsp;&nbsp; <a href=40.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第四十回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>梟首逆戡亂成功　宥元舅顧親屈法</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說蘇峻部將路永、匡術、賈寧等人，聞祖約敗奔歷陽，恐勢孤援絕，不能成事，特向峻獻議，勸峻盡誅司徒王導等，斷絕人望，別樹腹心。峻素來敬導，不允眾議，路永遂生貳心。王導探知消息，即使參軍袁眈，誘永歸順。永便即從導，導欲奉帝出奔，恐被峻黨攔阻，反致不妙，因挈二子恬恰，與路永俱奔白石，往依義軍。舍主自去，亦太取巧。陶侃溫嶠，與蘇峻相持日久，仍然不決。峻卻分兵四出，東西攻掠，所向多捷，人情&#27769;懼。就是朝士奔往西軍，亦雲峻眾勢盛，銳不可當，侃未免灰心。獨嶠怒答道：「諸君怯懦，不能討賊，反來譽賊麼？」話雖如此，但屢戰不勝，也覺膽寒，已而嶠軍糧盡，向侃告貸。侃憤憤道：「使君曾與我言，不患無良將，無兵糧，但欲得老僕為主帥，今數戰皆敗，良將何在？荊州接近胡蜀二虜，當備不虞，若再無兵食，如何保守？僕便當西歸，更思良策，他日再來滅賊，也是未遲。」君可忘，子亦可忘嗎？嶠聞言大驚，忙答說道：「師克在和，古有明訓，從前光武濟昆陽，曹公拔官渡，兵以義動，故能用寡勝眾。今峻約小豎，凶逆滔天，何患不滅？峻驟勝生驕，自謂無敵，若誘令來戰，一鼓可擒，奈何自敗垂成，反欲卻退哩？況天子幽逼，社稷顛危，四海臣子，正當肝腦塗地，奮不顧身，嶠與公並受國恩，何能坐視？事若得濟，臣主同休，萬一無成，亦惟灰身以謝先帝。今日勢成騎虎，不能再下，公或違眾獨返，人心必沮，沮眾敗事，義旗將回指公身了。」侃默然不答。嶠乃退出，與參軍毛寶熟商，寶奮然道：「下官能留住陶公。」乃詣侃進言道：「公本應鎮守蕪湖，為南北聲援。前既東下，勢難再返，軍法有進無退，非但整率三軍，示眾必死，就是一退以後，士心離沮，倉皇失據，必致敗亡。前日杜弢為亂，亦嘗猖獗，公一舉滅弢，始享盛名，今難道不能滅峻麼？賊亦畏死，未必統是勇悍，公可先撥給寶兵，上岸截糧，若寶不立功，然後公去，人情也不致生恨了。」侃方答道：「君既肯奮力殺賊，我願依議。」遂加寶為督護，撥兵數千，遣令速往。寶奉令即行。<br>　　竟陵太守李陽，又替嶠白侃道：「今溫軍乏食，向公借糧。公若不借，必至溫軍&#28291;散，大事無成，陽恐各軍將集怨公身，公雖有粟，也無從得食了。」侃乃分米五萬石，接濟嶠軍。嗣聞毛寶告捷，把句容湖熟諸屯糧，悉數毀去，這屯糧是蘇峻的根本，根本既撤，料峻軍必至乏食，久將自亂。侃乃留屯江上，不復言歸。<br>　　峻遣韓晃張健等，往攻大業戍壘，不出孔坦所料。壘為後將軍郭默所守，被韓晃等困住，水泄不通，守兵無從汲水，甚至取飲糞汁，聊自解渴。郭默不耐苦守，突圍出奔，惟留戍卒守著。郗鑒在京口駐節，驀聞郭默潛遁，不免加憂，參軍曹納進言道：「大業為京口屏蔽，大業失守，京口恐難保全，不如亟還廣陵，再圖後舉。」鑒搖手不答，但命左右召集僚佐。至僚佐已集，方責納道：「我嘗受先帝顧命，不能預救危難，雖捐軀九泉，未足塞責。今強寇在邇，眾志未定，君為我腹心，乃倡議退歸，搖惑眾心，教我如何馭眾呢？」說至此，便旁顧左右，擬將納推出斬首。納嚇得魂不附體，慌忙跪伏哀求，僚佐亦替他解免，方得貸死。鑒即撥兵助守大業，且遣使至侃軍乞援。<br>　　侃欲親自赴救，長史殷羨進諫道：「我兵不慣步戰，若往救大業，不能得勝，大事反從此去了。今不若急攻石頭，石頭得克，大業不勞往救，自然解圍呢。」侃依羨言，遂與庾亮、溫嶠、趙胤等會商，使亮等率著步兵，從白石南進，自督水軍攻石頭城。亮等皆如侃議，乃分率步兵萬人，登岸南行。胤為前驅，嶠與亮為後應。<br>　　蘇峻聞步兵來攻，親率八千人迎戰，遣子碩與部將匡孝，分領前軍數十騎，先薄胤軍。匡孝驍勇異常，當先開路，及與胤軍相遇，仗著那一桿鐵槊，左挑右撥，運動如飛，胤軍紛紛落馬，無人敢當。後隊兵士，相率倒退。胤亦禁遏不住，只好退走。峻在馬上遙望，見胤軍退去，不禁惹起野心，顧語左右道：「孝能破賊，難道我不如孝麼？」說著，即挈數騎前進，往追趙胤。尋死去了。可巧溫嶠軍至，來助胤軍，並力將匡孝殺退。孝已回馬他遁，峻卻冒冒失失，向前突陣。嶠胤兩軍，已經排齊隊伍，準備廝殺，還怕甚麼蘇峻？峻見不可敵，回趨白木阪，忽聽得撲蹋一聲，馬失前蹄，竟至撲倒。峻亦隨向前撲，不能安坐，正擬下馬易騎，不防背後有物投來，忍不住一陣奇痛，便即跌下。看官道是何物？原來是一種兵器，叫作鉤矛，俗語呼為鉤頭槍，這鉤頭槍是何人所擲？乃是彭世李千。彭李兩人，為陶侃部將，從嶠助戰，見蘇峻返奔，便策馬力追。峻聞後有追兵，腳忙手亂，馬韁一鬆，因致顛躓。彭李見他馬&#36471;，相距還有數丈，只恐峻得脫逃，所以將矛遙擲，也是蘇峻惡貫滿盈，命數該絕，巧巧擲中背上，遂至墜地。彭世李千，立刻馳至，下馬拔刀，將峻梟首。峻手下尚有數騎，逃命要緊，走得一個不留。溫嶠趙胤等，一並趨集白木阪，命將峻屍臠割如糜，毀去屍骨。眾軍齊呼萬歲。峻兵八千人，頓時駭散，惟石頭城還未&#28291;亂。峻弟逸在城中，由司馬任讓等，奉為主將，閉城自守。峻將韓晃，得峻死耗，撤大業圍，引還石頭。他將管商弘徽，尚留攻庱亭壘，為郗鑒部將李閎，及長史滕含所破。管商走降庾亮，弘徽走依張健。溫嶠進薄石頭城，就在城外設立大營，暫作行台，佈告遠近，凡故吏二千石以下，皆令赴台自效。官吏陸續趨集，各思圖功。見危即避，聞利即趨，真是好計。<br>　　時光易過，兩下相持，又過殘年。光祿大夫陸曄，本由峻派守行台，峻將匡術，派守台城，至是曄令弟尚書陸玩，勸術反正。術見大勢已去，樂得變計求生，遂舉台城歸附西軍。百官亦乘勢出頭，推曄督領宮城軍事。陶侃又遣毛寶入守南城，鄧岳入守西城，建康復定，只有石頭未下。右衛將軍劉超，侍中鍾雅，與建康令管旆等，擬奉成帝出赴西軍，不幸密謀被泄，即由任讓奉蘇逸令，帶兵入宮，拘住超雅。成帝下座，將超雅二人抱住，且語且泣道：「還我侍中右衛。」讓不肯從，扯開成帝，竟把二人牽出，一刀一個，殺死了事。復大發兵攻台城，韓晃當先，逸與從子碩繼進，用了火弓火箭，射入城中，焚去太極東堂，延及秘閣。毛寶飭兵士撲救，自執弓矢，登城守禦，弓弦響處，無不倒斃。晃見寶箭法如神，便仰首呼寶道：「君號勇果，何不出鬥？」寶亦答道：「君號健將，何不入鬥？」晃不禁大笑，再欲攻城，忽接到石頭被攻消息，乃收兵退去。蘇逸蘇碩，先已引還，那圍攻石頭的兵馬，便是陶侃溫嶠等軍。就是扼守京口的郗鑒，亦遣長史滕含等入助。滕含帶著步兵，在石頭城下待著，邀擊蘇逸。逸退還時，被含痛擊一陣，傷亡甚多。蘇碩後至，與含混戰，方得殺開走路，擁逸入城。至韓晃到來，含已退去，碩自恃驍勇，率領壯士數百，渡淮赴戰，正值溫嶠截住，乘碩渡至中流，麾舟急擊，把碩兵衝作數段。碩長陸戰，不善水鬥，弄得進退兩難，立被嶠軍擊斃。石頭戍兵，聞碩敗死，統皆奪氣。韓晃開城出走，兵士爭先恐後，一齊狂奔，無如門隘難容，五相踐踏，死不勝計。滕含正在城外巡弋，趁機掩殺，門不及閉，便得攻進，兜頭碰著蘇逸，兩馬相交，刀槍並舉，不到數合，被含賣個破綻，刺逸下馬。含將李湯，從旁趨至，將逸擒住，任讓急來搶救，已是不及。含麾眾圍讓，讓欲走無路，也即受擒。成帝尚在行宮，由含將曹據入衛，抱帝赴溫嶠船。嶠率群臣迎謁，頓首請罪。成帝雖然年稚，究竟在位四年，多見多聞，也說了幾句慰勞的話兒，均令起身。未幾陶侃亦至，見過成帝，奉入京師，隨即誅死蘇逸，並斬任讓。讓與侃有舊交，侃請貸一死，成帝流淚道：「他殺我侍中右衛，怎得赦免呢？」侃多懷私，反不及幼主明白。侃不便再言，讓乃伏誅。又捕戮西陽王羕，及羕二子播充。司徒王導，由白石入石頭，令取故節，侃嘲語道：「蘇武節似不如是。」導不禁赧顏，侃一笑而散。於是頒詔大赦。<br>　　峻黨張健，奔駐曲阿，弘徽韓晃等，先後趨至。健擬東竄吳興，弘徽謂不如北走，兩人爭論起來。健拔出佩刀，剁斃弘徽，遂使韓晃等乘車陸行，自己乘舟水行。舟車中滿載子女玉帛，由延陵東赴吳興，東軍尚未退去，即由王允之親督將士，截住水陸兩路叛黨，大破張健韓晃，奪得男女萬餘口，並金銀布帛等物。健晃收拾餘眾，改向西奔，又被郗鑒阻住，不能過去，因轉走巖山。鑒使參軍李閎，領兵追擊，健等逃匿山岡，不敢出戰。惟韓晃挾箭兩囊，至山腰中，自坐胡&#29248;，彎弓迭射。閎麾眾登山，前驅多中箭倒斃，直至箭已射盡，才得殺上，把晃圍住，四面攢擊。任你韓晃如何梟悍，也落得身首異處，一命嗚呼。閎眾挾刃再登，搜殺健等，健料不能免，惶恐出降。閎責他罪惡滔天，立命梟首。自是峻黨盡平。冠軍將軍趙胤，復遣部將甘苗，往攻歷陽。祖約部將牽騰，開城迎苗。約挈領家族，及左右數百人，逃奔後趙去了。<br>　　兩叛既滅，江左粗安，惟建康宮闕，已成灰燼，一時不及築造，但借建平園為宮。溫嶠欲遷都豫章，三吳人士，請遷都會稽。議出兩岐，紛紜未決。司徒王導，獨主張仍舊，排斥眾議道：「孫仲謀與劉玄德，俱言建康饒有王氣，足為皇都，怎得無端遷徙呢？古時聖帝明王，卑宮菲服，不求華麗，若能務本節用，休養生息，不出數年，元氣漸復，自見蕃昌﹔否則移居樂土，亦且成墟，即如近來北寇，日伺我隙，我再避往蠻越，更屬非計，道在鎮定如常，安內馭外，才無後憂。」此語卻說得有理。溫嶠等聽到此言，也以為導有遠見，取消前議，不復遷都，即用褚(上羽下夾)為丹陽尹。(上羽下夾)收集散亡，盡心撫卹，京邑復安。朝廷論功行賞，進陶侃為侍中太尉，封長沙公，兼督交廣寧州諸軍事。郗鑒為侍中司空，封南昌公。溫嶠為驃騎將軍，開府儀同三司，加散騎常侍，封始安公。陸曄進爵江陵公。此外得進封侯伯子男，不可勝計。追贈卞壺、桓彝、劉超、鍾雅、羊曼等官爵，並各賜諡。峻黨路永匡術賈寧，相繼反正，王導欲悉予封階。溫嶠道：「永等皆蘇峻腹心，首為亂階，負罪甚大，晚雖改悟，未足贖罪。誠使得全首領，已為幸事，豈尚可再給榮封麼？」導乃罷議。<br>　　陶侃因江陵偏遠，請移鎮巴陵。有詔依議，侃乃辭去。溫嶠亦陛辭歸鎮，朝議欲留嶠輔政。嶠推讓王導，謂系先皇舊臣，仍當照常倚任，不宜參用藩臣，因固辭而出。且以京邑荒殘，資用不足，特將私蓄財物，留獻宮廷，然後西行。溫太真確是純臣。惟庾亮初謁成帝，稽顙謝罪，嗣復上表辭職，欲闔門投竄山海。成帝手詔慰諭，謂系社稷危難，責不在舅雲雲。未免左袒。亮自覺過意不去，又上書引咎道：<br><br>　　臣凡鄙小人，才不經世，階緣戚屬，累忝非服，叨竊彌重，謗議彌興。皇家多難，未敢告退，遂隨諜展轉，便膺顯任。先帝不豫，臣參侍醫藥，登遐顧命，又豫聞後事，豈雲德授，蓋以親也。臣知其不可，而不敢逃命，實以田夫之交，猶有寄托，況君臣之義，道貫自然。哀悲眷戀，不敢違拒。加以陛下初在諒暗，先後親攬萬機，宣通外內，臣當其責，是以激節驅馳，志以死報。顧乃才下位高，知進忘退，乘寵驕盈，漸不自覺，進不能撫寧內外，退不能推賢宗長，遂使四海謗怨，群議沸騰。祖約蘇峻，不堪其憤，縱肆凶逆，事由臣發，社稷傾覆，宗廟虛廢，先後以憂逼登遐，陛下旰食逾年，四海哀惶，肝腦塗地，臣之招也，臣之罪也。朝廷寸斬之，屠戮之，不足以謝祖宗七廟之靈。臣灰身滅族，不足以塞四海之責。臣負國家，其罪實大，實天所不覆，地所不載。陛下矜而不誅，有司縱而不戮，自古及今，豈有不忠不孝，如臣之甚？不能伏劍北闕，偷存視息，雖生之日，猶死之年。朝廷復何理齒臣於人次？臣亦何顏自次於人理？臣欲自投草澤，思愆之心也，願陛下覽先朝謬授之失，雖垂寬宥，全其首領，猶宜棄之，任其自存自歿，則天下粗知勸戒之綱矣。冒昧瀆陳，翹切待命。這書呈入，復有詔復答道：<br><br>　　蘇峻奸逆，人所共聞，今年不反，明年必反。舅勃然而召，正是不忍見無禮於君者也。論情與義，何得謂之不忠乎？若以總率征討，事至敗喪，有司宜繩以國法，誠則然矣。但舅申告方伯，席捲東來，舅躬擐甲冑，卒得殄逆，社稷■安，宗廟有奉，豈非舅與二三方伯，忘身陳力之勛耶？方當策勛行賞，豈可咎及既往？舅當上奉先帝付托之重，弘濟艱難，使衍衝人，永有憑賴，則天下幸甚！<br>　　亮既接詔，尚欲逃入山海，準備舟楫，東出暨陽。可不必做主了。詔令有司收截各舟，亮乃改求外鎮，效力自贖，因出督江西宣城諸軍事，拜平西將軍，假節豫州刺史，領宣城內史，鎮守蕪湖。還有湘州刺史卞敦，前曾聞難不赴，但遣督護帶領數百人，隨從大軍。陶侃劾敦阻軍觀望，請檻車收付廷尉。敦原宜劾，但出自陶公，捫心果能免疚否？獨王導謂喪亂甫平，應從寬宥，惟徙敦為廣州刺史。敦適抱病，不願南行，乃征為光祿大夫。未幾病死，尚追贈散騎常侍，賜諡曰敬。宜削去右旁，諡一苟字。<br>　　溫嶠自建康西還武昌，舟過牛渚磯，水深不可測摸，相傳下多怪物。嶠發出奇想，令毀犀角照水，果見怪物叢集，或乘馬，或乘車，多著赤衣，奇形異狀，見所未見。是夕，臥宿舟中，夢有一異人來語道：「與君幽明相隔，何故照我？」嶠尚欲詳問，被異人用物擊來，適中門牙，痛極而醒。次日，齒尚覺痛，他本有齒疾，至此因痛不可耐，將牙齒拔落二枚，不意痛仍未痊，反致唇舌艱澀，如中風狀。蒞鎮以後，醫治無效，不到旬日，便即去世，年只四十有二。江州士民，相率下淚。有詔贈嶠侍中大將軍，賜錢百萬，布千匹，予諡忠武。即令嶠軍司劉胤，嗣為江州刺史。陶侃郗鑒，表稱胤不勝任，宜別簡良才，王導不從。胤素縱酒漁色，不恤政事。後將軍郭默，曾為胤所侮，時常懷恨，此時留屯淮北，竟率兵夜向武昌，候旦開門，突然掩入，詐稱有詔收胤，不問他人。胤部下將吏，不知何因，未便拒抗。默突入內寢，胤尚擁妾同臥，被默牽出&#29248;下，一刀砍死。妾有姿色，取為己有，又掠得金寶及胤妻女，自稱江州刺史，一面將胤首傳入建康，誣胤謀逆。王導慮不可制，但令默為豫州刺史，不敢問罪。王導專尚姑息。武昌太守鄧岳，馳白陶侃。侃即上表討默，且致導書道：「郭默害方州，就用為方州，倘再害宰相，莫非便使為宰相麼？」詰問得妙！導復書謂：「遵養時晦，留待足下。」侃覽書大笑道：「這乃遵養時賊哩。」遂驅兵登舟，直向武昌，四面環攻。默將張丑宋侯等，懼侃威勢，縛默出降。侃斬默梟首，解送京師，詔令侃兼督江州，並領刺史。小子有詩歎道：<br><br>　　藐視王章太不倫，況經矯詔害疆臣。<br>　　若非當日陶公在，時賊居然得蒞新。<br><br>　　侃既平默，威名益震，連後趙都憚他英威，不敢南窺。惟後趙主石勒，時正強盛，併吞前趙，欲知詳情，請看下回分解。<br>　　合東西各軍之力，夾攻蘇峻，猶至曠日無功，非將帥之皆無用，弊在號令不專，互相觀望耳。蘇峻之突陣被斬，實遭天殛，非盡由人力也。試觀書中所敘，唯溫嶠一人，志在討逆，徹始貫終﹔毛寶勇敢，未始非為嶠所激，感奮而成，陶士行輩皆無取爾。庾亮身為元舅，敗不能死，徒自引咎，以塞眾謗。卞敦觀望不前，仍不加罪，晉政不綱，亦可知矣。成帝幼衝，原無足怪，司其責者，實惟王導，而時人反目為江左夷吾，其然，豈其然乎？<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 兩晉 </a>>> </font></td>
     <td width="60%" align=right><a href=38.htm>上一篇</a> &nbsp;&nbsp;&nbsp;&nbsp; <a href=40.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>