<html>
<head>
<title>開放文學--歷史通俗演義 - 兩晉--第二十七回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 兩晉 </a>>> </font></td>
     <td width="60%" align=right><a href=25.htm>上一篇</a> &nbsp;&nbsp;&nbsp;&nbsp; <a href=27.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第二十七回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>拘王濬羯胡吞薊北　斃趙染晉相保關中</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說王濬驕盈不法，意欲稱尊，商諸燕相胡矩。矩婉言諫阻，致拂濬意，被徙為魏郡守。燕國霍原，志節清高，濬屢征不就，再使人誘令勸進，原當然不從，濬竟誣原謀變，派吏拘原，梟首以徇。北海太守劉搏，及司空掾高柔，相繼切諫，又為濬所殺。女夫棗嵩，最得濬寵，尚有掾屬朱碩，表字丘伯，亦專事諛媚，甚愜濬心。兩人朋比為奸，貪婪無度，北州有歌謠云：「府中赫赫朱丘伯，十囊五囊入棗郎。」又有一謠云：「幽州城門似藏戶，中有伏屍王彭祖。」彭祖即王濬表字。濬又令棗嵩督率諸軍，出屯易水，復召段疾陸眷，與同討勒。疾陸眷已與勒有盟，哪裡還肯應石？濬引為深恨，使人齎著金帛，往賂代公猗盧，令討段氏，再檄鮮卑部酋慕容廆，發兵助討。猗盧遣子六修往攻，為疾陸眷所敗，退還代郡。獨慕容廆所向皆捷，得取徒河。慕容氏已見前文。先是河洛人氏，北向避亂，俱往依王濬，嗣見濬政刑日紊，往往他去，作塞外游。外族以段氏慕容氏為最盛，段氏兄弟，專尚武力，不禮文士，惟廆喜交賓客，雅覽英豪，所以士多趨附，遠近如歸。廆嘗自稱鮮卑大單于，至王濬承制封拜，授廆散騎常侍，冠軍將軍，前鋒大都督，大單于名號，廆卻不受。此次奉檄攻段，並非甘為濬使，不過段氏盛強，亦中廆忌，所以樂得賣情，出兵拓土。他部下卻有許多人物，分任庶政，河東人裴嶷，代郡人魯昌，北平人楊耽，為廆心腹。廣平人游邃，北海人逢羨，渤海人封抽，西河人宋奭，河東人裴開，為廆股肱。平原人宋該，安定人皇甫岌皇甫真，渤海人封弈封裕，並典機要。會稽人朱左車，泰山人胡母翼，魯人孔纂，皆為賓友。又平原宿儒劉贊為東庠祭酒，令子皝帶著國冑，北面受業，居然習禮講讓，用夏變夷。慕容之興，實基於此。幽州從事韓咸，監護柳城，入謁王濬，盛稱廆下士愛民，無非是借廆諷濬，誘令改過的意思。不料濬竟翻起臉來，叱他私通外族，喝令斬首。<br><br>　　嗣是人心益離，往往叛入鮮卑，再加幽州一帶，連歲饑饉，不是旱災，就是蝗災，百姓非常困苦。濬尚縱令棗嵩諸人，橫征暴斂，荼毒生靈。古人有言：「木朽蟲生。」為了幽州衰敝，遂至漢將石勒，虎視眈眈。他還未敢遽行動手，擬先遣使往覘，探明虛實。僚佐請用羊祜陸抗故事，見前文。致書王濬，以便通使。勒乃轉咨右長史張賓。賓答道：「濬名為晉臣，實圖自立，但患四海英雄，不肯依附，所以遷延至今。將軍威振天下，若卑辭厚禮，與彼交歡，猶懼未信，況如羊陸抗衡，能使彼相信不疑麼？」勒躊躇道：「如右侯言，將用何術？」賓說道：「荀息滅虞，勾踐沼吳，俱見《春秋左傳》。前策具在，奈何不行？」勒聞言大喜，便令賓草就一表，特遣舍人王子春董肇，齎表詣濬，又使帶去許多珍寶，半獻王濬，半贈棗嵩。子春與肇，領命至幽州，當由王濬召入，問明來意。子春格外謙恭，拜呈表文，濬即取表展覽，但見紙上寫著：<br>　　勒本小胡，遭世饑亂，流離屯厄，竄命冀州，竊相保聚，以救性命。今晉祚淪夷，中原無主，殿下州鄉貴望，四海所宗，為帝王者，非公其誰？勒所以捐軀起兵，誅討暴亂者，正欲為殿下驅除爾。伏願殿下應天順人，早登皇祚。勒奉戴殿下，如天地父母，殿下察勒微忱，亦當視之如子也。謹此表聞！<br><br>　　濬覽表畢，禁不住喜笑顏開，再由子春等奉上珍物，都是五光十色，價值連城，好釣餌。便命左右一概全收，使子春等左右旁坐，歡顏與語道：「石公亦當世英雄，據有趙魏。今乃向孤稱藩，殊為不解。」我亦不解。子春本是辯士，隨口答道：「石將軍兵力強盛，誠如聖論，但因殿下中州貴望，威振華夷，石將軍自視勿如，所以願讓殿下。況自古到今，胡人為上國名臣，尚有所聞，從未有突然崛起，得為帝王。石將軍推功讓美，正是明識過人，殿下亦何必多疑呢？」欺弄王濬即此已足。濬頓時大悅，面封子春等為列侯。子春等當然拜謝，退就賓館。又將禮物一份，贈與棗嵩，托他善為周旋。嵩滿口應承，入與王濬商議，遣使報勒，厚贐子春與肇，偕使同行。<br><br>　　既到襄國，勒先將勁卒精甲，藏入帳後，唯用羸卒站立，開府接使，北面拜受來書。濬使亦略有禮物相遺，內有塵尾一柄，勒佯不敢執，高懸壁上，且對濬使道：「我見賜物，如見王公，當朝夕下拜呢。」隨即款宴濬使，待如上賓，挽留了好幾日，方才送歸。復遣董肇奉表與濬，約期入謁，當親上尊號，並修箋傳達棗嵩，求封並州牧兼廣平公。濬使返報，具言勒形勢寡弱，款誠無二，再經董肇接踵到來，奉表遞箋，喜得王濬翁婿二人，如癡如狂，一個是候補皇帝，一個是候補宰相，指日高升，說不盡的快活了。恐怕要請君入甕。<br><br>　　石勒部署兵馬，將赴幽州，唯尚有一種疑慮，遲延未發。張賓入問道：「將軍果欲襲人，須掩他不備。今兵馬已經部署，尚延滯不行，莫非慮及劉琨及鮮卑烏桓等部落，乘虛襲我麼？」勒皺眉道：「我意原是如此，右侯有無妙策？」賓答道：「劉琨及鮮卑烏桓，智勇俱不及將軍，將軍雖然遠出，彼亦未敢遽動。且彼亦未知將軍一往，便能速取幽州，將軍輕騎往返，不過二旬，就使彼有心圖我，出師掩至，將軍已可歸來，自足抵禦。若再恐劉琨路近，變生意外，何妨向琨請和，佯與周旋。琨與濬名為同寅，實是仇敵，萬一料我襲濬，亦必不肯往援，兵貴神速，幸勿再延！」料事如神，可惜所事非主。勒躍然起立道：「我所未了的事情，右侯能為我代了，還有何說？」遂命軍士夤夜起程，親自督行，所有與琨求和的書函，統委張賓辦理。<br><br>　　賓替勒修箋，遣人達琨，無非說是「去逆效順，討漢自贖」等語。與對待王濬不同，便是看人行計。琨得箋大喜，移檄州郡，謂「勒已奉箋乞降，當與代公猗聲，共討平陽，這是累年積誠所感，得此效果」等語。彷彿做夢。勒在途中接得消息，越發放心前進，行至易水，為王濬督護孫緯所聞，忙馳入白濬，請速拒勒。濬笑語道：「石公此來，正踐前約，如何拒他？」說至此，旁立許多將佐，齊聲進諫道：「羯胡貪而無信，必有詭謀，不如出擊為是。」濬不禁動怒道：「他既有心推戴，正應迎他進來，汝等反謂可擊，真正奇怪。」道言未絕，又由范陽鎮守游統，奉書至濬，略言「石勒前來，志在勸進，請勿多疑」云云。看官！你道游統何故上書？原來統已陰附石勒，賣主求榮，所以特地報濬，借堅濬信。濬越以為真，便下令道：「敢言擊勒者，斬！」將佐乃不敢再言。濬且預備盛筵，俟勒入府舍時，替他接風。<br><br>　　過了兩天，勒已率兵馳至，天適破曉，叫開城門，尚恐內有埋伏，先驅牛羊數十頭進城，假稱禮物，實欲堵截街巷，阻礙伏兵，待見城內空虛，乃麾眾直進，立即四掠。濬左右亟請抵禦，尚未邀允。但濬到此時，也覺驚惶，或坐或起，形神不安。勒率眾升廳，召濬出見，濬還望他好意相待，昂然出來，甫至廳前，即被勒眾七手八腳，把濬拘住。濬無子嗣，只有妻妾數人，被勒眾入內搜劫，牽出見勒。濬妻乃是繼室，年齒未暮，尚有姣容。勒拉與並坐，始令兵士推濬入廳。摟人妻而見其夫，太屬淫惡，但莫非由濬自取。濬且慚且憤，向勒罵道：「胡奴調侃乃公，為何凶逆至此？」勒獰笑道：「公位冠元台，手握強兵，坐睹神州傾覆，不發一援，反欲自為天子，尚得謂非凶逆麼？況聞公委任奸貪，殘虐百姓，賊害忠良，毒遍燕薊，這才叫做真正凶逆呢。」說著，即派部將王洛生，率領五百騎兵，先送濬往襄國。濬被押出城，憤投濠中，又被騎兵撈起，上了桎梏，匆匆去訖。勒收捕濬眾萬餘人，一律殺死。<br><br>　　濬將佐等均詣勒帳謝罪，饋賂交錯，獨尚書裴憲，從事中郎荀綽，未見往謝。勒使人召至，面加呵責道：「王濬暴虐，由孤親來討伐，首惡已擒，諸人俱來慶謝，二人乃甘與同惡，難道獨不怕死嗎？」憲接口道：「憲等世仕晉朝，得蒙寵祿，濬雖粗悍，猶是晉室藩臣，所以憲等相從，不敢有貳。明公若不修德義，專尚威刑，憲等自知應死，也不願求免了。」言畢，即掉頭趨出。勒急忙呼還，待以客體，惟拿下棗嵩朱碩，責他納賄亂政，推出梟斬。游統自范陽進見，滿望功成加賞，不料勒叱他不忠，也命斬首。應該處斬，足為賣主求榮者成。又籍濬將佐親戚，多半是積資巨萬，只裴憲荀綽家內，有書百餘箱，鹽米十餘斛罷了。勒語僚屬道：「我不喜得幽州，但喜得二人呢。」遂令憲為從事中郎，綽為參軍。甘心事羯，終非好漢。分遣流民，各還鄉里。一住二日，便擬旋師。授前尚書劉翰為幽州刺史，使他居守薊城。臨行時毀去晉宮，挈著濬妻，馳還襄國。途次被濬督護孫緯邀擊，勒眾敗&#28291;，惟勒得逃還，連濬妻都不知去向了。又不知作誰家婦。勒回至襄國，尚有餘忿，立將王濬梟首，函送平陽。漢主聰加授勒為大都督兼驃騎大將軍，封東單于。<br><br>　　樂陵太守邵續，為濬所署，屯居厭次，續子又為勒所虜，使為督護，且令又往勸續降。續因孤危失援，暫且附勒。渤海太守劉胤，棄郡依續，且語續道：「大丈夫當思立名全節，君為晉臣，奈何從賊自污呢？」續淒然謝過，並說明苦衷，行當自拔。可巧幽州留守劉翰，亦不欲從勒，特舉城讓與段匹磾。匹磾為段疾陸眷弟，已見前回，疾陸眷與勒聯盟。獨匹磾心下不願，仍與劉琨通書，不忘舊好，故劉翰邀他守薊，情願去位。匹磾遂貽邵續書，招使歸晉。續即復稱如約。或謂續不宜背勒，自害嗣子，續泣答道：「我出身為國，怎得顧子廢義呢？」當下與勒相絕，即遣劉胤往報江東，願聽瑯琊王睿驅遣。睿用胤為參軍，遙授續為平原太守。石勒聞續負約，竟殺邵乂，發兵攻續。續忙向薊城乞援，段匹磾令弟文鴦，引眾援續。續被圍，幸得文鴦援兵，才能退敵。且與文鴦追至安陵，虜勒所署官吏，並驅回流民三千餘家，然後還兵。劉琨得悉幽州軍報，始知為勒所給，懊悔無及，乃復遣人詣代，與猗盧約同攻漢。猗盧方有內患，不遑赴約，琨亦只好罷休。會有長安使至，傳示詔書，並報稱關東大捷。琨暫留來使，詢明大捷情形。原來漢中山王劉曜，自被麴允擊破營寨，與趙染奔回平陽。見前回。他卻整繕兵甲，休養了好幾月，又復從平陽出發，欲寇長安。曜進屯渭汭，染進屯新豐。晉征東大將軍索綝，引兵出拒，行至新豐附近，早有虜諜報入染營，染奮然道：「前次誤墮詭計，致與中山王敗退，今彼復敢前來，定是到此送死了。」長史魯徽道：「晉室君臣，亦知強弱難敵，只因我軍入境，不得不拼死來爭。古語有云：『一夫拼命，萬夫莫當。』將軍幸勿輕視。」染瞋目道：「強盛如司馬模，我一往取，勢如摧枯，索綝一小豎子，不足污我馬蹄，怕他甚麼！」時已天晚，即欲出營殺去，又經徽好言攔阻，勉強按住忿火，宿了一宵。次日早起，便率輕騎數百人，前往迎戰，且揚言道：「擒住索綝，還食未遲。」一面說，一面麾兵急進。到了新豐城西，正與綝軍相遇，兩下不及答話，便即廝殺起來。綝見染兵不多，卻也生疑，但素知漢兵強悍，未可輕敵，因先麾動前隊，與他交鋒，約有兩個時辰。染兵已經枵腹，氣力不加，偏綝驅出後隊的生力軍，一擁齊上，逢人便斲，見馬便戳，好象削瓜切菜一般，把染兵斬殺殆盡。染亦受傷，撥馬奔回。後面追兵不舍，險些兒被他殺到，還虧魯徽遣兵援應，方得保染回營。染且悔且歎道：「我不用徽言，致有此敗。」既而又咬牙自恨道：「回去無面目見徽，不如殺死了他，免我生慚。」如此狠毒，禽獸不如。計劃已定，方馳入營門，兜頭碰著魯徽，幾似仇人相見，格外眼紅，一聲喝令，竟將魯徽拿下。徽悵然道：「將軍不聽忠言，愚愎致敗，乃復忌賢害士，欲快私忿，天地有知，能令將軍安死衽席麼？」趙染戕模降虜，心術可知，徽若果有智識，引避不暇，乃甘為屬吏，死亦自取。染越加動惱，竟令殺徽。再向曜率眾數萬，從間道趨向長安。<br><br>　　愍帝因綝報捷，方加綝驃騎大將軍承制行事，不防漢兵又進逼都城，連忙使麴允出御。允至馮翊，與曜染交戰一場，不幸敗績，當夜收拾敗卒，再劫漢營，避實擊虛，殺入漢將殷凱營內。凱慌張失措，被允擒斬。及曜染整兵出救，允已退去。曜恐復為所襲，乃移攻河內太守郭默。默嬰城固守，被圍月餘，糧食已盡，乃向曜乞糴，願送妻子為質。曜得默妻子，總道默已願降，乃給糧與默。那知默得了糧米，仍閉城拒曜。曜將默妻子沈死河中，督兵再攻。默亦邵續之流亞，故敘筆不肯從略。默因使人夜縋出城，馳往新鄭，向太守李矩乞援，矩令甥郭誦迎默。誦聞漢兵勢盛，不敢遽進，會劉琨遣將劉肇帶領鮮卑五百餘騎，入援長安，道阻不通，乃還過矩營。矩邀肇同擊漢兵，漢兵最怕鮮卑騎士，不戰自去，河內才得解圍。默率眾依矩，遠避敵衝。曜已退屯蒲&#22338;，獨染轉攻北地，由麴允移師赴救，再與染對壘爭鋒。染夜夢魯徽，彎弓注射，負痛驚醒。翌晨出戰，被允誘入伏中，四面突出弓弩手，弦聲齊響，箭如飛蝗。染雖然兇悍，哪禁得萬鏃飛來，霎時間集矢如蝟，倒斃馬下，餘眾多死。這一次射斃悍虜，總算是大獲勝仗了。劉琨聞報，送還朝使，又向愍帝上表道：<br><br><br><br>　　逆胡劉聰，敢率犬羊，憑陵肇轂，神人同憤，遐邇奮怒。伏省詔書，相國南陽王保，太尉涼州刺史張軌，糾合二州，同恤室。冠軍將軍麴允，驃騎將軍索綝，總齊六軍，戮力國難，王旅大捷，俘馘千計。旌旗揚於晉路，金鼓振於河曲。崤函無虔劉之驚，汧隴有安業之慶，斯誠宗廟社稷，陛下神武之所致，含氣之倫，莫不引領，況臣之心，能無踴躍？臣前與鮮卑猗盧，約討平陽，適羯奴石勒，以詭計掩入薊城，大司馬王濬，受其偽和，為勒所虜，勒勢轉盛，欲來襲臣，城塢駭懼，唯圖自守。又猗盧國內，適有變患，盧雖得誅奸臣，已愆成約，臣所以泣血宵吟，扼腕長歎者也。勒據襄國，與臣隔山，寇騎朝發，夕及臣城，同惡相求，其徒實繁。自東北八州，勒滅其七，先朝所授，存者唯臣，是以勒朝夕謀慮，以圖臣為計，窺伺間隙，寇抄相尋。戎士不得解甲，百姓不得在野，天網雖張，靈澤未及。唯臣孑然與寇為伍，自守則稽聰之謀，進討則勒襲其後，進退維谷，首尾狼狽，徒懷憤踴，力不從心。臣與二虜，勢不並立，聰勒不梟，臣無歸志，比者秋谷既登，胡馬已肥，前鋒諸軍，當有至者。臣願首啟戎行，身先士卒，得憑陛下威靈，使獲展微效，然後隕首謝國，歿亦無恨矣！臣琨謹表。申錄琨表，以揭其忠。<br><br><br><br>　　愍帝得表，復遣大鴻臚趙廉持詔，拜琨為司空，都督並冀幽三州軍事。琨辭去司空，拜受都督，且進加封猗盧為王，好教他感激圖報，共討劉聰。小子有詩詠道：<br><br><br><br>　　一木難為大廈支，枕戈泣血勉扶持。<br><br>　　臣軀未死心猶在，敢掬丹忱報主知。<br><br><br><br>　　欲知愍帝是否依議，且至下回再詳。<br><br><br>　　王濬劉琨，俱為石勒所賺，墮入狡謀，但琨尚可原，而濬不可恕。琨之意在於討漢，故聞石勒之請降，即以為強虜可平，喜出望外，智雖不足，忠實有餘。所不能無譏者，坐視幽州之陷沒，不能忘私耳。王濬身為晉臣，坐擁強兵，既不能宣勞王室，復不能堵御強胡，信貪夫，戮正士，種種罪惡，史不勝書，其為石勒所侮弄，非不幸也，宜也。見拘堂上，委命強胡，謾罵亦何補乎？趙染本為司馬模僚屬，乃背模降虜，反訑訑然以殺模為能，新豐之敗，不聽魯徽，反殺魯徽，凶橫至此，寧能久存？此其所以終遭射死也。要之夢夢者天，昭昭者亦天。惡報昭彰，近則在身，遠則在子孫，人亦何苦逆天行事，自貽伊戚乎哉？<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 兩晉 </a>>> </font></td>
     <td width="60%" align=right><a href=25.htm>上一篇</a> &nbsp;&nbsp;&nbsp;&nbsp; <a href=27.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>