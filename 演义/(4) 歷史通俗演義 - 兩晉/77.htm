<html>
<head>
<title>開放文學--歷史通俗演義 - 兩晉--第七十八回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 兩晉 </a>>> </font></td>
     <td width="60%" align=right><a href=76.htm>上一篇</a> &nbsp;&nbsp;&nbsp;&nbsp; <a href=78.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第七十八回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>迫誅奸稱戈犯北闕　僭稱尊遣將伐西秦</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說張貴人弒主以後，自知身犯大罪，不能不設法彌縫，遂取出金帛，重賂左右，且令出報宮廷，只說孝武帝因魘暴崩。太子德宗，比西晉的惠帝衷，還要闇弱，怎能摘伏發奸？會稽王道子，向與孝武帝有嫌，巴不得他早日歸天，接了凶訃，暗暗喜歡，怎肯再來推究？外如太后李氏，以及瑯琊王德文，總道張貴人不敢弒主，也便模糊過去。王珣王雅等，統是仗馬寒蟬，來管什麼隱情，遂致一種彌天大案，千古沈冤。後來《晉書》中未曾提及張貴人，不知她如何結局，應待詳考。王國寶得知訃音，上馬急馳，乘夜往叩禁門，欲入殿代草遺詔，好令自己輔政。偏侍中王爽，當門立著，厲聲呵叱道：「大行皇帝晏駕，太子未至，無論何人，不得擅入，違禁立斬！」國寶不得進去，只好悵然回來。越日，太子德宗即位，循例大赦，是謂安帝。有司奏請會稽王道子，誼兼勛戚，應進位太傅，鄰揚州牧，假黃鉞，備殊禮，無非討好道子。有詔依議，道子但受太傅職銜，餘皆表辭。詔又褒美讓德，仍令他在朝攝政，無論大小政事，一律咨詢，方得施行。道子權位益尊，聲威益盛，所有內外官僚，大半趨炎附熱，奔走權門。最可怪的是王國寶，本已與道子失歡，不知他用何手段，又得接交道子，仍使道子不念前嫌，復照前例優待，引為心腹，且擢任領軍將軍。無非喜諛。從弟王緒，隨兄進退，不消多說。阿兄既轉風使舵，阿弟自然隨風敲鑼。<br><br>　　平北將軍王恭，入都臨喪，順便送葬。見了道子輒正色直言，道子當然加忌。惟甫經攝政，也想輯和內外，所以耐心忍氣，勉與周旋。偏恭不肯通融，語及時政，幾若無一愜意，盡情批駁，聲色俱厲。退朝時且語人道：「榱棟雖新，恐不久便慨黍離了！」過剛必折。道子知恭意難回，更加銜恨。王緒諂附道子，因與兄國寶密商，謂不如乘恭入朝，勸相王伏兵殺恭。國寶以恭系時望，未便下手，所以不從緒言。恭亦深恨國寶。有人為恭畫策，請召入外兵，除去國寶，恭因冀州刺史庾楷，與國寶同黨，士馬強盛，頗以為憂，乃與王珣密談，商決可否。珣答說道：「國寶雖終為禍亂，但目前逆跡未彰，猝然加討，必啟群疑。況公擁兵入京，跡同專擅，先應坐罪，彼得借口，公受惡名，豈非失算？不如寬假時日，待國寶惡貫滿盈，然後為眾除逆，名正言順，何患不成！」恭點首稱善。已而復與珣相見，握手與語道：「君近來頗似胡廣。」漢人以拘謹聞！珣應聲道：「王陵廷爭，陳平慎默，但看結果如何，不得徒論目前呢。」兩人一笑而散。<br>　　過了一月，奉葬先帝於隆平陵，尊諡為孝武皇帝。返&#34973;以後，恭乃辭行還鎮，與道子等告別。即面語道子道：「主上方在諒闇，&#20898;宰重任，伊周猶且難為，願相王親萬機，納直言，遠鄭聲，放佞人，保邦致治，才不愧為良相呢！」說著，睜眼注視道子。旁顧國寶在側，更生慍色，把眼珠楞了數楞。國寶不禁俯首，道子亦憤憤不平，但不好驟然發作，只得敷衍數語，送恭出朝罷了。<br><br>　　到了次年元旦，安帝加元服，改元隆安。太傅會稽王道子稽首歸政，特進左僕射王珣為尚書令，領軍將軍王國寶為左僕射，兼後將軍丹陽尹。尊太后李氏為太皇太后，立妃王氏為皇后。後系故右軍將軍王羲之女孫，父名獻之，亦以書法著名，累官至中書令，曾尚簡文帝女新安公主，有女無子。及女得立後，獻之已歿，至是始追贈光祿大夫，與乃父羲之歿時，贈官相同。史稱羲之有七子，惟徽之獻之，以曠達稱，兩人亦最和睦。獻之病逝，徽之奔喪不哭，但直上靈&#29248;，取獻之琴，撫彈許久，終不成調，乃悲歎道：「嗚呼子敬，人琴俱亡！」說畢，竟致暈倒，經家人舁至&#29248;上，良久方蘇。他平時素有背疾，坐此&#28291;裂，才閱月餘，也即去世。敘此以見兄弟之友愛。徽之字子猷，獻之字子敬，還有徽之兄凝之，亦工草隸，性情迂僻，嘗為才婦謝道韞所嫌。事見後文。<br><br>　　且說王國寶進官僕射，得握政權。會稽王道子，復使東宮兵甲，歸他統領，氣燄益盛。從弟緒亦得為建威將軍，與國寶朋比為奸，朝野側目。國寶所忌，第一個就是王恭，次為殷仲堪，嘗向道子密請，黜奪二人兵權。道子雖未照行，謠傳已遍布內外，恭鎮戍京口，距都甚近，都中情事，當然早聞，因即致書仲堪，謀討國寶。仲堪在鎮，嘗與桓玄談論國事，玄正思利用仲堪，搖動朝廷，便乘隙進言道：「國寶專權怙勢，唯慮君等控馭上流，與他反抗，若一旦傳詔出來，征君入朝，試問君將如何對付哩？」仲堪皺眉道：「我亦常防此著，敢問何計可以免憂？」玄答道：「王孝伯即王恭表字。嫉惡如仇，正好與他密約，興晉陽甲，入清君側，援引《春秋》晉趙鞅故事。東西並舉，事無不成！玄雖不肖，願率荊楚豪杰，荷戈先驅，這也是桓文義舉呢。」仲堪聽著，投袂而起，深服玄言。遂外招雍州刺史郗恢，內與從兄南蠻校尉殷顗，南郡相江績，商議起兵。顗不肯從，當面拒絕道：「人臣當各守職分，朝廷是非，與藩臣無涉，我不敢與聞！」績亦與顗同意，極言不可，惹得仲堪動怒，勃然作色。顗恐績及禍，從旁和解。績抗聲道：「大丈夫各行己志，何至以死相迫呢？況江仲元績自稱表字。年垂六十，但恨未得死所，死亦何妨！」說著，竟大踏步趨出。仲堪怒尚未平，將績免職，令司馬楊佺期代任，顗亦托疾辭職。仲堪親往探視，見顗臥著，似甚困頓。乃顧問道：「兄病至此，實屬可憂。」顗張目道：「我病不過身死，汝病恐將滅門。宜求自愛，勿勞念我！」仲堪懷悶而出。嗣得郗恢復書，亦不見允，因復躊躇起來。適值王恭書至，乃想出一條圓滑的法兒，令恭即日先驅，自為後應。恭得了復書，喜如所願，便即遣使抗表道：<br><br><br><br>　　後將軍國寶，得以姻戚頻登顯列，道子妃為國寶妹，故稱姻戚，事見七十六回。不能感恩效力，以報時施，而專寵肆威，以危社稷。先帝登遐，夜乃犯闕叩扉，欲矯遺詔，賴皇太後明聰，相王神武，故逆謀不果。又奪東宮現兵，以為己用，讒嫉二昆，甚於仇敵。與其從弟緒同黨凶狡，共相煽連，此不忠不義之明證也。以臣忠誠，必亡身殉國，是以譖臣非一，賴先帝明鑒，浸潤不行。昔趙鞅興甲，誅君側之惡，臣雖駑劣，敢忘斯義！已與荊州督臣殷仲堪，約同大舉，不辭專擅，入除逆黨，然後釋甲歸罪，謹受鉞鉞之誅，死且不朽！先此表聞。<br><br><br><br>　　為了王恭這篇表文，遂令晉廷大臣，個個心驚。當下傳宣詔命，內外戒嚴，道子日夕不安，即召王珣入商大計。珣本為孝武帝所信任，孝武暴崩，珣不得預受顧命，名雖加秩，實是失權。及應召進見，道子便問道：「二藩作逆，卿可知否？」珣隨口答辯道：「朝政得失，珣勿敢預﹔王殷發難，何從得知？」道子無詞可駁，只好轉語王國寶，且有怨言。國寶實是無能，急得不知所措。此時用不著媚骨了。沒奈何派遣數百人，往戍竹裡，夜遇風雨，竟致散歸。國寶越加惶懼，王緒進語國寶道：「王珣陰通二藩，首當除滅，車胤現為吏部尚書，實與珣同黨。為今日計，急矯托相王命，誘誅二人，拔去內患，然後挾持君相，出討二藩，人心一致，怕甚麼逆燄呢？」計頗凶狡。國寶遲疑不答，被緒厲聲催逼，方遣人召入珣胤。至珣胤到來，國寶又不敢加害，反向珣商量方法。珣說道：「王殷與君，本沒有甚麼深怨，不過為權利起見，因生異圖。」國寶不待說畢，便愕然道：「莫非視我作曹爽不成！」曹爽事見《三國志》。珣微哂道：「這也說得過甚，君無爽罪，王孝伯亦怎得比宣帝呢？」宣帝即司馬懿。國寶又轉顧車胤道：「車公以為何如？」胤答道：「昔桓公圍攻壽春，日久方克。即桓溫攻袁真事，見六十二回。今朝廷發兵討恭，恭必嬰城固守，若京口未拔，荊州軍又復到來，君將如何對待呢？」國寶聞言失聲道：「奈何奈何？看來只好辭職罷！」珣與胤竊笑而去。胤字武子，系南平人，少時好學，家貧不常得油，夏月取螢貯囊，代火照書，囊螢照讀故事，便是車胤古典。一長可錄，總不輕略。成人後得膺仕籍，累遷至護軍將軍。前時王國寶諷示百官，擬推道子為丞相，胤不肯署名，獨與國寶反對，所以緒將他牽入，欲加毒手。至計不得遂，因長歎道：「今日死了！」國寶置諸不睬，即上疏解職，詣闕待罪。嗣聞朝廷不加慰諭，又起悔心，乃矯詔自複本官。不料道子與他翻臉，竟因他詐傳詔命，立遣譙王尚之，收捕國寶及緒，付諸廷尉，越宿賜國寶死，命牽緒至市曹梟首。一面貽書王恭，自陳過失，且言國寶兄弟，已經伏誅，請即罷兵。恭乃引兵還屯京口。殷仲堪聞國寶已死，才遣楊佺期出屯巴陵，接應王恭。旋亦接到道子來書，並知恭已退歸，因亦召還佺期，一番風潮，總算暫平。<br><br>　　國寶兄侍中王愷，驃騎司馬王愉，與國寶本是異母，又素來不相和協，故得免坐，悉置不問。惟會稽世子元顯，年方十六，才敏過人，居然得官侍中，他卻稟白乃父，謂王殷二人，終必為患，不可不防。道子乃即奏拜元顯為征虜將軍，所有衛府及徐州文武，悉歸部下，使防王殷。於是除了兩個佞臣，又出一個寵子來了。道子門下，無非厲階。<br><br>　　這且待後再表。且說涼州牧呂光，背秦獨立，據有河西。回應七十一回。武威太守杜進，是呂光麾下第一個功臣，權重一時，出入羽儀，與光相亞。適光甥石聰自關中來，光問聰道：「中州人曾聞我政化否？」聰答道：「止知杜進，不知有舅。」光不禁愕然，遂將杜進誘入，把他殺死。好良心。既而光宴會群僚，談及政事，參軍段業進言道：「明公乘勢崛起，大有可為，但刑法過峻，尚屬非宜。」光笑道：「商鞅立法至峻，終強秦室，吳起用術無親，反霸荊蠻，這是何故？卿可道來。」業答道：「公受天眷命，方當君臨四海，效法堯舜，奈何欲將商鞅吳起的敝法，壓制神州？難道本州士女，歸附明公，反自來求死麼？」光乃改容謝過，下令自責，改革煩苛，力崇寬簡。會酒泉被王穆襲入，也自稱大將軍涼州牧，見七十一回。誘結呂光部將徐炅，及張掖太守彭晃。光遣兵討炅，炅奔往張掖，光亟自引步騎三萬，倍道兼行，直抵張掖城下。晃不意光軍驟至，倉猝守城，並向王穆處乞援。穆軍尚未赴急，城中已經內&#28291;，晃將寇顗，開城納光。晃不及脫身，被光眾擒斬。光復移兵掩入酒泉，王穆正出援張掖，途中聞酒泉失守，慌忙馳還，偏部將相率駭散，單剩穆一人一騎，竄至騂馬。騂馬令郭文，順手殺穆，函首獻光。光乃從酒泉還軍，適金澤縣令報稱麒麟出現，百獸相隨，恐未必是真麒麟。光目為符瑞，遂自稱三河王，改年麟嘉。立妻石氏為王妃，子紹為世子，追尊三代為王，設置官屬。中書侍郎楊穎上書，請依三代故事，追尊呂望為始祖，立廟饗祀，世世不遷。呂望並非氏族，如何自認為祖？光欣如所請，因自命為呂望後人。<br><br>　　會張掖督郵傅曜，考核屬縣，為邱池令尹興所殺，投屍入井，急圖滅跡。偏是冤魂未泯，竟向呂光托夢，自陳履歷，且言尹興贓私狼藉，懼為所發，是以將臣殺害，棄屍南亭枯井中，臣衣服形狀，請即視明，乞為伸冤云云。光聞言驚寤，揭帳啟視，燈光下猶有鬼形，良久乃滅。次日即遣使案視，果得屍首，因即誅興抵罪。時段業已任著作郎，猶謂光平日用人，未能揚清激濁，以致賢奸混淆，乃托詞療疾，逕至天梯山中，撥冗著作，得表志詩九首，歎七條，諷十六篇，攜歸呈光。光卻也褒美，但究竟未能聽從，不過空言嘉許罷了。業在此時也想做個直臣，奈何始終不符？<br><br>　　南羌部酋彭奚念，入攻白土。守將孫峙，退保興城，一面飛使報光。光遣武賁中郎將庶長子纂，與強弩將軍竇苟，帶領步騎五千，往討奚念，大敗而還。奚念進據枹罕，光乃大發諸軍，親自往擊。奚念才覺驚慌，命在白土津旁，迭石為堤，環水自固，並遣精兵萬名，守住河津。光遣將軍王寶，潛趨河水上游，繞越石堤，夜壓奚念營壘，光從石堤直進，隔岸夾攻，守兵俱&#28291;，遂並力攻奚念營，奚念亦遁。光驅眾急追，乘勢突入枹罕，逼得奚念無巢可歸，沒奈何逃往甘鬆，光留將士戍枹罕城，振旅班師。<br><br>　　先是光徙西海郡民，散居諸郡。僑民繫念土著，不樂遷居，乃編成歌謠道：「朔馬心何悲，念舊中心勞﹔燕雀何徘徊，意欲還故巢！」光恐他互相煽亂，因復徙還。並因西海外接胡虜，不可不防，乃復使子復為鎮西將軍，都督玉門以西諸軍事，兼西域大都護，鎮守高昌。<br><br>　　光又自號天王，稱大涼國，改年龍飛。立世子紹為太子，諸子弟多封公侯。進中書令王詳為尚書左僕射，著作郎段業等五人為尚書，此外各官，不勝殫述。時為晉孝武帝太元二十一年。史家稱他為後涼。西秦王乞伏乾歸，見七十四回。嘗向呂光稱藩，未幾即與光絕好。光曾遣弟呂寶等，出攻乾歸，交戰失利，寶竟敗死。光屢思報怨，只因彭奚念入擾，不暇顧及乾歸，坐此遷延。奚念本依附乾歸，曾受封為北河州刺史。至奚念敗竄後，光還稱尊號，更欲仗著天王威勢，凌壓西秦。可巧乾歸從弟乞伏軻殫，與乞伏益州有隙，奔投呂光，光不禁大悅，即日下令道：<br><br><br><br>　　乞伏乾歸，狼子野心，前後反覆，朕方東清秦趙，勒銘會稽，豈令豎子鴟峙洮南，且其兄弟內相離間，可乘之機，勿過今也。其敕中外戒嚴，朕當親征！<br><br>　　這令下後，即引兵出次長最，使揚威將軍楊軌，強弩將軍竇苟，偕子纂同攻金城，作為中路。又遣部將梁恭金石生等，出陽武下峽，會同秦州刺史沒奕於，從東路進兵。再命天水公呂延，征發枹罕守卒，出攻臨洮武始河關，向西殺入。延為光弟，最號驍悍，接了光命，首先發兵，奮勇前驅，所向無敵。<br><br><br><br>　　當有警報傳達乾歸，乾歸已徙都西城，便召集將佐，商議拒敵。眾謂光軍大至，不易抵敵，且東往成紀，權避寇鋒。乾歸怫然道：「昔曹孟德擊敗袁本初，陸伯言摧毀劉玄德，皆三國時事。統是謀定後戰，以少勝多。今光兵雖眾，俱無遠略，光弟延有勇無謀，何足深慮！我能用謀制延，延一敗走，各路皆退，乘勝追奔，當可盡殲了！」頗有小智。<br><br>　　正議論間，帳外馳入金城來使，報稱萬急。乾歸只好亟援金城，自率部兵二萬，行至中途，又接著急報。乃是金城陷沒，太守衛鞬被擒。接連復得數處警耗，臨洮失守了，武始失守了，河關又失守了，乾歸至此，也不覺大驚。小子有詩詠道：<br><br><br><br>　　擾擾群雄戰未休，雄師三路發涼州。<br><br>　　須知兵眾仍難恃，用力何如用智謀！<br><br><br><br>　　欲知乾歸如何拒敵，待至下回表明。<br><br><br>　　會稽王道子，貪利嗜酒，實是一個糊塗蟲。假使朝右有人，自足制馭道子，遑論王國寶。乃王珣王雅輩，徒事模稜，毫無建白，而又奉一寒暑不辨之司馬德宗，以為之主，安得不亂！王恭之興師京口，以討王國寶兄弟為名，舊史已稱之曰反。吾謂此時之王恭，志在誅佞，猶可說也。不然，國寶兄弟，竊位擅權，靡所紀極，將待何時伏誅耶！後涼主呂光，無甚才略，不過乘亂竊地，獨據一方，觀其所為，俱不足取。至傾師而出，往攻西秦，竭三路之兵力，不足以制乾歸，毋怪為乾歸所評笑也。<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 兩晉 </a>>> </font></td>
     <td width="60%" align=right><a href=76.htm>上一篇</a> &nbsp;&nbsp;&nbsp;&nbsp; <a href=78.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>