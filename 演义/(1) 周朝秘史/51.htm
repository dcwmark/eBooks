<html>
<head>
<title>開放文學--周朝秘史--第五十二回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=50.htm>上一篇</a> &nbsp;&nbsp;&nbsp;&nbsp; <a href=52.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第五十二回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>孟明焚舟誓伐晉　秦穆公大霸西方</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　時當三更，處甫孤燈讀書，鞫居佯作其僕立於坐側，處甫讀書疲倦，被鞫居斬於坐下，家人覺之，囚鞫居以見襄公。襄公大怒，斬卻鞫居，發鐵甲兵圍住狐氏之宅。狐射姑聞鞫居事變，遂逾垣牆，走投白狄國，其家屬盡掠入朝，襄公令滅其族。<br>　　趙盾忙諫曰：「狐氏乃國家親臣，況其父子有大功於朝，鞠居雖然擅殺大夫，今亦被斬，射姑出逃，足征其罪，焉可便滅其族？」襄公默然，喝退狐氏老幼，但罷其家爵祿。群臣退朝，趙盾急令本府士卒，護送狐射姑之妻孥，往狄城還之。或問趙盾曰：「陽處甫為汝而死，射姑正汝仇人，汝何為又送還其妻子耶？」盾曰：「吾與射姑有同僚之義，況我先父與狐偃皆同心以佐晉室之臣，豈可因私忿而忘大義耶！」其人大為悅服。<br>　　史官有詩曰：重義忘仇大丈夫，分明趙孟豈含糊，送還狐射妻兒事，閱遍春秋一個無。<br>　　狐射姑逕投狄國，來見黑天大王，大王詢其因由，欲代其興兵伐晉。射姑曰：「晉乃舊主之國，吾得罪之徒，豈敢以臣犯君乎？」狄之大夫，姓鄧名舒者問射姑曰：「晉有趙盾者乃趙衰之子也，吾聞其賢能，然與趙衰則誰優誰劣？」射姑對曰：「趙衰冬日之日也，趙盾夏日之日也！」舒曰：「冬日可愛，夏日可畏！然則盾之威能過於其父乎？」姑曰：「然！」言罷，盾之家人送其妻子至，姑感其德，厚謝其僕。鄧舒歎曰：「然則夏日之中，亦有冬日存焉耳！」於是，狄人常欲具兵代晉，以報其仇，只憚趙盾威勢，連年不敢動兵。<br>　　卻說秦穆公重用孟明，增修國政，聞知晉國連喪老臣，國中大亂，乃問孟明曰：「晉可伐乎？」孟明曰：「天禍晉國，使其巨死主幼，今若不伐，更待何時？」穆公遂拜孟明為征西大元帥，以白乙丙為先鋒，大發精兵二十萬伐晉。子桑出班曰：「臣雖年老，尚能效力，主公何棄臣以乙丙為先鋒哉？」公曰：「將軍年過七十，豈能更立大功！」子桑聞言不忿，乃曰：「主公嫌臣老，不能立功，臣平生用的雙支畫戟，重有八百餘斤，乙丙若能持此前演上一回，臣即屈服；如其不能，先鋒還讓於臣！」公許之。白乙丙卸去朝衣，兩手拿過鐵朝，顏色改變，不能盤舞，遂擲於地。群臣皆曰：「先鋒還是子桑可為！」公遂令自乙丙解印與子桑，改乙丙為保駕。<br>　　次日，孟明升帳，令先鋒造舟五百艘，兵從黃河而渡。子桑連夜造舟，請大兵濟河，大軍已濟登岸，孟明示眾曰：「此回吾不勝晉淵誓不回軍！」令後隊盡焚河上之舟，以示不克不還之意。潛讀史詩云：<br>　　兵渡黃河古岸時，孟明焚舟向江湄，龍蛇逼人翻鱗甲，波浪吞煙滾碎霓，萬道金光浮閃電，連江綠水化琉璃，嬴邦自此將成霸，誓伐晉邦再伐西。<br>　　三軍得令，踴躍向前，遂出大慶關，屯於關下。打戰書入王宮，王宮守臣祁瞞領本城兵出戰，被公孫支斬之。三軍望郊而進，郊之守臣茅希古堅閉不出。秦兵日夜在外挑戰，孟明正在議事，忽然一陣怪風入於中軍，孟明占課吉凶，便知晉兵今夜來劫大寨。遂令諸將埋伏於寨外，四面虛張火炬，詐鳴金鼓，以伺拿捉晉兵。時至三更前後，茅希古果引本部兵銜枚驟至秦寨，見中軍燈火熒煌，疑孟明未寢，殺入中軍，只見四下虛空，遂抽轉馬頭，秦兵四面殺進，希古正欲從寨後殺出，被子桑一戟刺於馬下，盡收降卒，大軍遂往絳州。晉襄公聞變大驚，問於群臣，群臣皆曰：「我國初喪元老，群臣爭長不睦，不可與之爭鋒，只宜深溝高壘，堅守城池，秦兵遠出，糧米不繼，不日必然退兵。」公然其言，令諸將分守四門，不許亂戰。<br>　　且說魏犨，時已年老，養病于家，聞秦兵圍城，朝廷不敢交戰，乃長歎數聲，曰：「國家豈無一丈夫哉？何乃以千乘之國，閉城以受秦人之辱？」令子孫取出盔甲披掛，欲去退秦兵。<br>　　行至西門，撲倒於地，長歎數聲。將死，其子魏顆，忙扶歸寢室，謂其子曰：「吾有愛妾，年少無子，吾嘗吩咐，吾死之後，必嫁是妾。吾今想起，吾死汝即當殺此妾，殉吾之葬，以衛吾靈。」言罷遂長歎數聲而死。魏顆即嫁其妾，妾曰：「汝父在日，曾令殺妾以殉葬，公子何嫁妾耶？」魏顆曰：「吾父未病之時，曾令嫁汝，及病亂又囑殉葬，吾從其治命也！」其妾感恩而去。史臣贊魏顆曰：雄哉魏武子，義勇冠英豪，勇奪三軍帥，義誇五嶽高。<br>　　從亡惟挺斧，佐霸獨橫刀，怒毀負羈宅，威民子玉袍。<br>　　聞秦圍晉急，忿死等鴻毛。<br>　　襄公聞之，甚加優憫。晉襄公正與群臣商議出戰，卻說西羌戎主金刀大王，文有由餘，武有顏季律，戎兵二十餘萬，威振西方。至是，會白狄、羌、戎三國之兵，一同殺奔潼關，要攻咸陽。穆公遣使連夜追回孟明，孟明得書，遂拔寨班師，晉兵亦不追趕。秦從茅津濟河歸至崤山，前有塵頭蔽日，金鼓震天，哨馬報孟明曰：「秦伯親出迎元帥鑾駕，今至崤山。」孟明即來見駕，君臣相會未畢，忽然天昏日暗，鬼哭神嚎，穆公驚懼，不知其故。孟明忙奏曰：「臣罪該萬死，乞容分訴，昔者臣領大兵十二萬伐鄭，遂出崤山攻晉，不料晉兵埋伏於此，十二萬兵之命皆喪於此，怨氣所積，以致天日昏暗。」公歎曰：「諸將皆為吾國，以致十二萬之命盡喪於此，吾豈忍之。」<br>　　遂令將士收埋人屍，屠豬宰牛以祭之。頃刻，風清日朗，山水秀麗如故。東屏先生《詠史詩》云：<br>　　十萬秦兵戰敗時，峭山高積肉山屍，幽魂遠滯他鄉鬼，精魄難回見子妻。<br>　　怨氣沖天星斗暗，悲聲徹野太陽迷，穆公一下收埋詔，惻隱巍巍邁等夷。<br>　　穆公既葬崤山之屍，三軍無不感激，皆願爭先，大兵望潼關而進。<br>　　秦兵屯於潼關下，打戰書入戎寨。西戎主金刀大王便欲出戰，軍師由餘曰：「不可！秦方伐晉，其兵甚銳，姑容設計破之！」戎主不聽，遂披掛殺出。秦將白乙雨出馬迎敵，戰上十合，由餘在關上指揮諸將，番王正欲來攻，乙丙、孟明看見，忙鳴金收軍，堅守不出。穆公問孟明曰：「大兵相持，為何數日不決勝負？」孟明曰：「臣觀由餘在戎，一時不能破敵，當以計取由餘，然後方可破戎。」穆公問其計何如？孟明曰：「戎人好色，當用美人局，其計方成。」穆公下詔，選民間極妙美人十個，與孟明行移。孟明修書一封，差使者送此十個美人與戎主，金刀大王拆而讀曰：大秦西征元帥百里視頓首書上西羌大王殿下，夫秦與羌相為表裡，茲乃唇齒之邦，但大王興兵犯界，自相吞噬，故我主命視督將出敵，兩兵相持，雌雄未決。吾思戎兵驍勇，秦將英雄，縱使交鋒，亦無勝負，徒費農桑，枉陷百姓，不如講和求好，二國相通。敬奉至舞女十個，黃金百斤，伏乞退師講和，使二國魚水相依，大振西土，合謀征伐中原，不勝感幸。<br>　　金刀大王得書大喜，遂收美人，遣使回報。由餘忙諫曰：「秦人連困數陣，不敢出敵，故進美人以迷大王，大王不可妄受，以中其計。」金刀大王不聽，遂令太子花智往秦講和。<br>　　孟明聞花智至，撫掌大笑曰：「中吾計也！」遂密告自乙丙以計，乙丙出。花智來見孟明，延入中軍，各敘禮畢，花智起曰：「父王承元帥佳貺，故令我來致謝，且聽命講和。」孟明曰：「吾秦與大王相倚，不忍自相攻擊，故請命講和，煩太子拜上大王，退兵通好，成其美事。」花智唯唯受命。忽有小卒突入帳下，報：「戎軍師由餘至！」孟明忙喝止其言，令自乙丙延入西寨耳曰：「吾有佳客至此，令且免入中軍。」花智問曰：「由餘何以至此？」孟明曰：「非也！是吾故人西涼由渠也！小軍錯報耳！」遂設大宴，以待花智，二人盡歡而飲。<br>　　飲罷，花智辭歸，至關下遇三五個秦卒引一騎空馬而至，見花智便匿林中，以避花智，令從者拿出，問其何來？小卒詐作驚懼之色，曰：「吾乃游騎打探軍情者。」花智曰：「非也！焉有游騎五卒共一匹馬者？此必有詐焉。」再三詰之，小卒不言。花智拔劍嚇之曰：「汝不實言，必斬汝等！」小卒曰：「不敢隱瞞，今早汝西戎軍師由餘，來見吾之元帥，元帥恐太子知之，故令我等護送而還。」花智驚曰：「由餘至汝寨有何干？」小卒曰：「我等不知其故。」花智欲斬此五卒，五卒告曰：「由餘與我元帥往來已數日矣！但我等不知其所謀何事？<br>　　今由餘有回元帥之書一封，呈與太子，乞赦我等之命。」花智叱退小卒，拆其書視之，乃由餘密約秦兵來劫大寨，與之裡應外合之事。又曰：「吾軍獨花智驍勇，今日宜盡歡，勸飲若醉，即當殺之，則大事成矣！」花智讀罷，大罵：「匹夫敢害吾父子！」拍馬歸報其父。<br>　　時，金刀大王自得秦之美人，朝夕耽迷酒色，不議攻戰之事。由餘累諫不從，餘乃揚聲出中軍曰：「今日不納吾言，旦夕禍至，勿謂我不諫也！」言罷，遂歸本寨。花智告其父曰：「吾父子險被奸臣所誤。」以書與父看，其父看罷大怒曰：「由餘老賊，適在此間，道吾有旦夕之禍，正是此事。」遂令花智來斬由餘，由餘聞知長歎曰：「吾君臣中秦人之計矣！」欲入訴明，其從者曰：「花智父子，不仁不義，天使絕其宗祀，先生乃高明之士，何不棄暗投明，安可束手受戮？」由餘然之，遂單騎從僻外走下關來，孟明知由餘必至，先遣子桑，引兵出迎。<br>　　由餘不敢輕進，孟明親接由餘來見穆公。穆公降階而迎，餘曰：「臣乃亡國之徒，何勞明公厚禮？」穆公問曰：「戎主不能尊賢，故棄先生，先生指示寡人，滅此胡虜，決不敢忘。」<br>　　餘曰：「西方共有一十二國，獨戎主金刀大王最盛，然金刀又倚其子花智之勇，明公能擒此人，則十二國悉來歸矣！」公曰：「煩先生用一計，以收胡虜。」由餘曰：「花智專好遊獵，臣觀潼關之南，有山曰太華山，周圍數里高聳五十丈，中有芙蓉峰、明星峰、玉女峰，又有蒼龍嶺、黑龍潭、白蓮池、日月崖等處勝境，況其中多有珍禽異獸，花智常常在此處遊獵，若依臣計，必擒此賊。<br>　　穆公遂拜由餘為中軍副元帥，許其調用。由餘得職，遂調白乙丙勁弩手五千，伏於日月崖下；又令公孫支引數千鐵騎，伏於玉女峰前；又令西乞術、公孫縶各引精兵一萬，伏於關下，以截西戎救兵；又請穆公親自游於太華山頂，以誘花智。穆公次日遂與由餘、盂明數文武，登山遊玩，穆公君臣正歎賞間，遠見數十糜鹿游於明星峰下，穆公叱馬逐鹿，忽然喊聲大震，一彪人馬馳射於明星峰來，當先一將乃是西戎太子花智。由餘見花智亦逐鹿來，喜其中計，遂引穆公之駕往來馳驟，花智遙見，問從者曰：「前山獵者是誰？」從者曰：「乃秦伯穆公與孟明、由餘也！」花智聞知大怒，拍馬便追。穆公望玉女峰便走，花智追入峰下，公孫支引鐵騎殺出，花智奪戰一陣，枝乃詐敗，入於日月崖。花智追於岩下，只見兩山險峽，僅能行得一騎，花智恐有埋伏，勒馬殺回。一聲梆子響處，白乙丙引勁管亂射，塞住歸路；公孫支又引兵殺回，花智果中箭，死於馬下。後人有詩曰：路逢險處難迴避，事到頭來不自由，日月岩前弦響處，英雄一旦此間休。<br>　　西戎敗兵慌忙歸報。金刀大王放聲大哭，引部將顏季律殺下關來，公孫支斬季律於馬下。金刀大王走上潼關，枝拍馬追上，活捉而歸。穆公欲放金刀歸國，以德懷服西方戎主。由餘勸公令斬金刀首級，持上潼關，招撫諸夷，公然之。於是，白狄國王、梁戎國王、羌戎國王相議下關納降，推穆公為西方諸侯盟主，議定歲貢方物。於是穆公聲名大震西土，皆用由餘、孟明之力也！穆公既得西方十二國之諸侯，奏凱回朝，加由餘、孟明二人之官職。群臣忽報王使至，穆公迎入。畢竟穆公所迎是誰，且看下回分解。<br>　　東屏先生《詠史詩》曰：<br>　　穆公威霸震西秦，善任由餘和孟明，土地拓開千萬里，羌戎列國盡歸臣。<br>又一絕單道孟明助穆公成霸業云：<br>　　明主尊賢貴始終，瑕疵不較定成功，孟明能展平生志，須向當時美穆公。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=50.htm>上一篇</a> &nbsp;&nbsp;&nbsp;&nbsp; <a href=52.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>