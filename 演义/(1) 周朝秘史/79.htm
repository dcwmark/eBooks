<html>
<head>
<title>開放文學--周朝秘史--第八十回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=78.htm>上一篇</a> &nbsp;&nbsp;&nbsp;&nbsp; <a href=80.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第八十回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>吳越&#27100;李大交鋒　孔仲尼週遊列國</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　當時，吳王以齊楚降服，四方寧靜，遂生荒游之心，築姑蘇臺，建華政宮，縱游畋獵無度。孫武、伍員累上表請伐秦、晉，以圖霸業。吳王不從，孫武謂子胥曰：「天道循環而不已，今吳王自矜強盛，耽淫玩樂，吾與子功成不退，必有後患！」<br>　　遂上表辭官，吳王許之。孫武復歸齊國，隱居不仕。居數年而亡。後世史官有詩云：<br>　　將軍一出冠群仙，破楚強吳勢赫然，法正宮娥堪捍敵，至今傳誦十三篇。<br>　　又武成王廟有詩贊孫武曰：吳何以強，將得其人。兵法既用，國令乃申。<br>　　服齊扼晉，破楚敗秦。一十三篇，名隨時新。<br>　　時，越王允常有伐吳之意，只怕孫武，不敢侵界。允常臨終時，囑其子勾踐曰：「吳王邊境之患，不可不慎，但孫武在朝，未可輕舉。」至是，勾踐聞吳王荒淫，孫武辭職，欲起兵伐吳，整日操練。<br>　　時，吳將王孫駱，屯兵龍門山，以扼越寇。哨報越王將欲伐吳，王孫駱分兵堅守，即時具表見吳王。吳王不聽，伯嚭曰：「越有大喪而欲伐我，此天亡越，不可放過！」吳王然之。<br>　　遂調王孫駱為先鋒，伯嚭、專毅為左右翼，親率大軍繼後。伍員曰：「乘人之喪者不祥，因人之亂者無勇。勾踐雖有吞吳之意，但令王孫駱緊守關隘，足拒其兵，何我王征？」吳王不聽。<br>　　伍員與夫差守國，即日起兵征越，會兵於龍門山。<br>　　哨馬馳報越王。越王曰：「先發者制人，後發者制於人。」<br>　　遂問：「部中誰敢引兵出敵？」范蠡曰：「臣聞孫武辭官，伍員守國，吳王此來無能為也！大王火速親征，必得全勝！」勾踐然之。以胥犴為先鋒，諸稽郢為保駕，大發精兵十萬，出城與吳兵相遇於&#27100;李。令先鋒初交一陣，各無勝負，然吳兵隊伍整齊，戈甲精銳，越人望見，歸謂范蠡曰：「吳兵不可久持，必得奇計，方可挫其銳氣！」范蠡便戒先鋒，本部之兵，帶珍禽上陣，無者斬首，又取該死重囚五百，各袒衣露體，帶劍上陣，眾人莫知其意。<br>　　次日，兩兵對陣，越王親自出馬，大叫：「姬光無故乘人之喪而犯界，何不出馬答話？」道猶未了，吳兵陣上，兩行校刀手，擁出一員將士，飛馬舞槍，奔勾踐殺來。勾踐視其旗幟乃闔廬之號也！更不答話，交戰二十餘合，勝負未分。越先鋒胥犴引兵衝出，兵卒各帶一禽獸，殺入場中，盡拋禽獸於地，吳兵爭欲取之。專毅斬卻數十收禽之卒曰：「此誘我爭禽獸而後亂擊，誰敢再取禽獸？」於是三軍奮力衝殺一陣，越兵不能敵，敗走十餘里，吳王乘勢追及。越驅五百重囚，俱各袒衣加劍於頸，跪阻吳王曰：「吾主越王，謀不量力，所以冒觸王怒，今且進退無門，臣等願以死代乞大王抽兵！」吳王大怒，喝令斬之。吳兵爭斬人，忽山後大喊，越將姑浮引兵抄出，諸稽郢、胥犴引兵殺出，將吳王困於攜李城下。專毅左衝右突，斬兵數千，越將不敢迎敵。勾踐在城上望見，速令四下放箭，矢如雨下，專毅前遮後擁，翌蔽吳王，破秦被箭傷死，吳王中箭倒於馬下，胥犴欲斬吳王，專毅雖被重傷，奮力救護。時伯嚭與王孫駱各引兵殺至，專毅翌蔽吳王亦突圍殺出，姑浮用戈望吳王一刺，損一足指，翻於馬下，失卻一履。王孫駱、伯嚭雙馬救回吳王，專毅斷後擋住。越兵亦不來追，收吳王之履，盡取槍刀旗鼓而還。吳王兵十喪八九，走入陘城。伍員與夫差聞吳兵殺敗，亦引兵來救，君臣父子相向而哭。<br>　　吳王曰：「孤自引兵破楚，未嘗戰敗，今日不納明輔之言，挫於勾踐，折兵六萬，損一太子，何日能雪此恨？」伍員曰：「勝負兵家之常，王何深慮，但願大王善保龍體，回朝再整兵戈，一戰可破小越！」王曰：「孤率大兵出吳，今日十喪八九，有何面目再渡江東乎？但願公等盡心以輔夫差，雪吾此恨足矣！」又召夫差曰：「汝忘越王之殺爾父耶？」夫差哭對曰：「父母之仇，不共戴天，吾何敢忘！」吳王曰：「吾兒有志如此，雖死何恨！」言罷，卒於陘城。後居士有詩曰：<br>　　吳越交兵&#27100;李城，多謀能敗失謀人，闔廬千乘難歸國，枉使夫差積恨深。<br>　　又史臣評曰：<br>　　闔廬為人，寬厚恭儉，雖為千乘之君，食不二味，居不重席，室不崇壇，器不雕鏤，宮室不觀，舟車不飾，衣服財用，擇不取費，親恤百姓，優憫士卒，故能任用孫武，交納伍員，一舉破楚服齊，遂成霸業。然所惜者，任賢有二，謀不慮遠，末年頗好遊獵，一拒子胥之謀，遂殆身於攜李，又豈不為賢明之累耶。<br>　　夫差制服發喪，歸葬都城之西海湧山下，然後即位。謂子胥曰：「先王曾以重仇囑孤，孤欲興兵雪仇，卿意何如？」子胥曰：「大王初登寶位，將士爭戰疲苦，未可輕動，只宜定國恤民，屯糧練將，待時而動，方可克敵！」差曰：「吾父之仇，夢寐不忘，焉可苟延歲月？」子胥曰：「昔先王伐越，臣曾苦諫，先王不納，故有是敗。大王志在雪恥，但東交齊、魯，念念不忘可也，何必速就。」夫差然之。遂遣使入齊，借兵求好，又令大小群臣，但凡出入宮殿者，則呼曰：「夫差爾忘越人之殺爾父耶？」夫差即應曰：「不敢忘也。」心憂志苦，一念常在伐越之間！後人有詩曰：越敗吳兵勢未休，夫差苦志更心憂，君臣相警圖東伐，常記當年殺父仇。<br>　　吳使入齊，借兵求好，當時晏子已死，魯用孔仲尼為政，國中大治。齊景公懼魯強盛，梁丘據奏曰：「禮子秉魯國之權，從會夾谷，便取汶陰之田，若久用於魯，吾齊必危！」景公曰：「奈何？」丘據曰：「臣聞季桓子當權，盍用美人間之，孔子聖人，見色必辭官去位。」景公然之。選城中美女八十人，各服文采之衣，奏宮中之樂，又揀良馬三十匹，金帛二十車，遣使進於定公。定公意欲不受，季斯悅美女之色，勸公娶之，群臣皆諫不可受。季斯曰：「齊畏吾國，故來進貢，如若不受，恐塞貢獻之意，受之是也！」定公遂受之。<br>　　一日，定公飲宴，便美友歌舞，遂荒國政。仲由告孔子曰：「魯君臣淫荒酒色，吾師豈可更立於朝乎？」孔子即日與數弟子出魯，投衛過匡。當時，魯大夫陽虎作亂，常虐匡人。匡人常欲殺之，孔子貌似陽虎，匡人誤將孔子圍之，絕食三日，夜弦歌不息。冉有曰：「夫子既窮，尚何弦歌？」孔子曰：「文王既沒，則文在我，天既末喪斯文，匡人其奈我何？」匡人相謂曰：「此是仲尼非陽虎也！」遂解圍而去。<br>　　孔子即與弟子至衛，先謁故人蘧伯玉，伯玉延入相待。次日，欲薦孔子於朝。當時，衛靈公之夫人名南子，宋國之女，常與宋公子朝相通，聞孔子至，即遣使召孔子，孔子欲往見之。<br>　　子路不悅曰：「夫子以禮自守，焉可見此淫亂之婦？」孔子曰：「彼乃國君之夫人，我乃異邦之臣，奈何拒之？彼雖失正，於我乎何有？」遂與伯玉來見南子。時衛靈公與南子同坐於朝，伯玉乃薦孔子於靈公，使任以國政。靈公令暫退，容與群臣商議。孔子退居伯玉家。時，南子與宋朝相通，其子蒯瞶惡其淫污，欲殺之，恐得不孝之罪，密召僕人戲陽速刺之。戲陽速常被蒯瞶鞭撻，乃詐受而出，竟以謀刺之事告南子。南子訴於靈公，靈公大怒！令甲土來捕蒯瞶。瞶知禍發，遂單騎奔宋。於是，南子愈無忌撢，與宋朝交通不息，靈公又不禁止，反與南子同車游於城市，孔子見之，歎曰：「已矣乎，吾未見好德如好色者也！」遂與弟子辭伯玉而過宋。<br>　　當時，朱司馬桓魋專政，欲圖謀反，聞孔子入宋，恐宋公用孔子奪己之權，乃先埋伏甲兵於界上，欲殺孔子。孔子與弟子行至宋界，與弟子習禮於道旁大樹之下，伏劍殺出，令甲士伐樹，子路挺槍欲殺。孔子止曰：「天生德於予，桓魋其如予何？」遂攜弟子投鄭。觀者謠於城市曰：「東門有一人，其顙似帝堯，其項似&#33263;陶，其肩似子產，自腰以下，不及禹之三寸，累累然一似喪家之狗也！」孔子聞之曰：「嘻！誠哉！喪家之狗也。」弟子進曰：「欲知國君必觀於民，今鄭民暇不識賢矣，其國君必無敬賢之心，可速行也！」遂出鄭，欲東渡於吳。當時，吳王與子胥養兵練將，積草屯糧。一日，子胥告王曰：「臣聞越大夫范蠡文種，皆有安邦之術，若不早乘吾兵眾糧足而伐之，待其經營堅固，不可加兵！」吳王即令子胥旦夕操演水軍於三江口，以備調用。孔子北望吳將伐越，遂往北游。不知竟往何處，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=78.htm>上一篇</a> &nbsp;&nbsp;&nbsp;&nbsp; <a href=80.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>