<html>
<head>
<title>開放文學--周朝秘史--第八十六回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=84.htm>上一篇</a> &nbsp;&nbsp;&nbsp;&nbsp; <a href=86.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第八十六回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>孔子獲麟作《春秋》　晉三卿政亂同列</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　晉兵送蒯聵至城下，衛公大驚，謂群臣曰：「晉兵送吾父返國，吾必遜而出迎，敢拒而不納乎？」大夫高柴曰：「父子之道，人倫所重，明公須出城遠迎，奉位與父，焉可拒而不納？」出公曰：「子羔之言是也！」遂令整駕出接。忽階下一人，諫曰：「不可！」眾視之，乃大夫孔圉之子孔悝也！出公問曰：「孔悝之見何為不可？」悝曰：「蒯聵得罪於父，故先君棄此大位，不傳與子而傳於孫，今明公欲以大位迎聵，是廢先君之命而得罪社稷也！且晉人機變貪暴，若引趙鞅入國，必然社稷傾危。」出公曰：「卿言雖亦近理，然吾父已在城外矣！」<br>　　悝曰：「但公四門堅閉，日久彼必自退。」出公曰：「爭奈國人笑孤不孝！」悝曰：「但稱先君之命，何為不孝？」出公遂依悝諫，令四門堅守，不許輕放。<br>　　孔悝之母，蒯聵之妹也！靈公之女嫁與孔文子，生孔悝。<br>　　聞孔悝諫出公勿納其父，乃責悝曰：「蒯聵父也，輒子也，汝為人臣，合正天倫，焉可教人拒父？」悝曰：「吾食君之祿，但知為國，焉知其他？」孔姬令僕人惲良夫從城隙私出迎見蒯聵。良夫前召公子入城商議。蒯聵曰：「承吾妹為謀，無德可報，但四門不通，焉能入城？」良夫曰：「公子倘得歸國，賜良夫數鍾之祿，則有一計。」聵曰：「能謀我入城，得位即賜爾服冕乘軒，大夫之職。又賜免死鐵券，令爾子孫世享富貴。」<br>　　良夫大悅，即獻計曰：「目今孔悝守拒甚堅，但可密圖，不可揚人，公子可蒙衣而臥於車中，選晉之壯兵二人，扮為引車之僕，我向前入城，倘守城者問，但詐言迎親眷而入，如此則事可圖！」<br>　　蒯聵大喜，遂選壯士石乞、孟厭二人從之，即時裝扮上車。<br>　　趙鞅囑曰：「公子珍重，勿露根芽，公子入城即便開門，與鞅接應，事無不克！」蒯聵與良夫入城，兩門守吏羅御拒之。良夫曰：「汝不識吾孔大夫之家人也？」御曰：「後車何人？」<br>　　良夫曰：「大夫之親眷也！」御曰：「主上防寇甚嚴！」良夫叱曰：「守城防寇乃吾大夫奏准之事！豈有自謀而自陷者耶？」<br>　　羅御笑曰：「子言是也！」遂開城放車而入。良夫恐孔悝聽知，至黃昏與聵密入見孔姬，二人吞聲而哭，各敘往情。聵曰：「承妹所謀，必須代成大事，不敢負德！」孔姬曰：「汝且藏於吾室，待其退朝而歸，汝必以威挾之，方成大事！」遂令壯士石乞、孟厭執利器以待。<br>　　少頃，孔悝朝回，孔姬問曰：「父母之族孰為至親？」悝曰：「父則伯叔，母則舅氏。」孔姬曰：「汝既識為母之至親，何故不納蒯聵？」孔悝復辭前日之事。孔姬曰：「今日不容不為舅氏也！」即令蒯出，孔悝一見，慌忙下拜。石乞、孟厭仗劍立於左右。聵曰：「孔悝今日尚執迷乎？」悝曰：「願從舅氏之命！舅氏疑悝，請定盟誓！」孔姬因孔悝盡心為輒，不可與盟，但囚於蟠臺，待事已定，然後放之。聵即拘囚孔悝於蟠臺，令石乞、孟厭、良夫率甲士。<br>　　次早，鼓噪聲言：「蒯聵入朝。」滿朝文武無措，輒慌忙從東城門而走，群臣自相奔踐。子路時為孔悝之臣，聞孔悝被囚，即操戈殺人，高柴走出，遇子路曰：「門已閉矣！爾尚何往？」子路曰：「食其祿而避其難非仲由之所為！」遂殺奔蒯聵之後，石乞、孟厭上馬來敵。子路奮力以戰二將，石乞力乏敗走，子路追之，石乞躲過，挺槍一刺，則打斷子路之纓，孟厭又刺一槍，子路將死，乃曰：「君子死不免衣冠。」乃棄戈於地，結嬰而死。史臣有詩曰：孝行著聞出孔庭，涵濡洙泗聖恩深，休誇食祿無忘難，至死儒冠不絕纓。<br>　　石乞斬子路之首，懸於朝外，令群臣有不從者，依律治罪。<br>　　群臣奉蒯聵即位，是為昭公。當時，南子已死，出公外奔，聵亦不究前故，但令放孔悝復職，封惲良夫為下大夫，賜以鐵券三道，厚報孔姬，重待趙鞅，以良民五百家謝之。<br>　　卻說高柴逃難出城東，門卒拒之，高柴決意欲出。守卒曰：「大夫必欲急出，有一條僻路，可通城外，汝從此而出！」<br>　　高柴辭曰：「吾聞君子行不由逕，吾必不往。」守卒曰：「此有空隙之竇，暫且容身。」柴又辭曰：「吾聞君子正而不竇，吾必不隱。」正躊躇間，守卒開門，高柴遂出。守卒曰：「大夫認得吾否？吾乃昔犯罪之徒，告理於大夫座下，大夫曾刖吾左足之人也！」高柴慘然曰：「吾既刖爾之足，正是報仇之日，胡叫我從逕而走，從竇而隱。」守卒曰：「大夫刖吾之足者，執公法也！焉敢咎而報怨乎？大夫速行矣！」高柴嗟歎，直奔東魯，來見孔子。<br>　　當時，孔子告老不仕，著書于家。時有叔孫氏之僕名商鉏者，採樵於城西，見一大獸，身似麇，尾似牛也，商鉏以為怪物，傷折其足，棄於西郊，百姓觀者如市。孔子聞之亦往觀之，既曰：「此麟也！胡為乎來哉？」悲泣不勝，於貢從旁請曰：「夫子何傷麟也？」孔子曰：「麟乃王者之瑞獸也！必須明王在位，教化風行，然後麒麟始出，今值周室既衰，明王不作，天下諸侯篡弒暴亂，而麟反出，為人折足傷身，何出不逢時，而致自斃，此吾所以泣之也！」遂令弟子掩而埋之。後世史臣有詩云：<br>　　唐虞世遠鳳麟疏，何事行行又出都，總是《春秋》褒貶筆，特因拭面泣麟扶。<br>　　孔子歸家，感獲麟之事，歎當時之亂，遂取魯國史記，自隱公元年為始，作《春秋》一卷，定褒貶以戒後世臣子。<br>　　忽一日，有人自衛而歸者，報衛君蒯聵作亂，孔子謂眾弟子曰：「衛國有亂，柴也必逃而歸來，由也傷其死矣！」弟子問其故，孔子曰：「高柴知義，必不死非難：仲由昧義，必為孔悝死也！」道猶未了，高柴果然奔歸，師弟相見，且悲且喜。<br>　　孔子一日拽杖游於門外，因感而歌曰：「泰山其頹乎！良木其朽乎！哲人其萎乎！」歌罷，趨入中庭，正席危坐。子貢進曰：「泰山其頹，吾將安仰？良木朽，哲人萎，吾將安往也？夫子殆將病歟！」孔子曰：「賜也！明王不作，孰能宗予，吾將死！」遂病，七日而卒。時年七十三歲。時周敬王四十二年夏四月己丑也。宋高宗御制贊曰：<br>　　大哉宣聖，斯文在茲，帝王之式，古今之師。<br>　　志則春秋，道由忠恕，賢於堯舜，日月其譽。<br>　　維時載雍，戢此武功，肅昭盛儀，海宇章崇。<br>　　弟子散在列國者，咸哭奔其喪，葬於城北泗上，弟子皆服心喪三年而去。獨子貢廬於墓側，又守三年之墓而後去。<br>　　卻說趙鞅得衛五百戶之良民，不奉入晉室，自將此民充入晉陽，使尹鐸為晉陽大夫。鞅曰：「子必為我親愛百姓，堅固城郭，他日吾當以晉陽為趙氏基本也！」尹鐸再拜而往。荀寅謂范吉射曰：「我等皆為晉之大臣，而趙鞅得衛民戶，猶將充入晉陽，此必有吞並同列之意，今若不圖，他日牙爪已成，難為制奪！」吉射然其說。次日謀議吉射，設宴請鞅，埋伏甲兵而殺之。范吉射之族弟皇夷者，素與吉射不和。是夕，聞知此謀，密報趙鞅。鞅大驚曰：「然則若何？」皇夷曰：「先發者制人，後舉者為人所制。明公豈不達此？」趙鞅即令良伯魯與次子無恤，各引精兵，星夜先攻荀、范二家，自率大兵繼後。<br>　　當時，荀寅從吉射在中軍同榻共臥，夜半二人昏睡正濃，家人急報趙氏兵至，二人慌忙驚起。時伯魯之兵喊聲大至，殺入中軍。荀寅與范吉射從後營奔出，無恤從後寨塞住去路，大喊一聲斬荀寅於地下，范吉射抽身奔走，被魯伯一劍斬為兩段。趙鞅即滅荀寅、吉射家口，入見晉出公。出公曰：「范氏、荀氏皆先朝功臣，雖有罪惡，不可滅其家口。」趙鞅作色曰：「范、荀二氏，欺陵公室，又殘害生民，滅族尚且難保後患，何況滅其家口！」遂愕然下拜而出。<br>　　晉出公謂君臣曰：「趙鞅傲慢如此，他日必有吞滅晉室之患！」右軍都護趙稷，右司馬涉濱隨出公退朝，泣告曰：「明公謂趙鞅有吞晉室之心，以臣等觀之，韓、魏皆有此意，公欲誅之，必須密約齊、鄭之兵，打入絳州，四家可除。若城中用兵攻之，力不能勝，反招其禍！」公曰：「四卿知吾召齊、鄭，必先作亂。」趙稷曰：「明公密修借兵之書，臣與涉濱各帶一札，密投二國借兵，則四家不日除矣！」出公大悅，遂密修簡札。<br>　　次日，令趙稷、涉濱各帶一札，詐言出使。涉濱行至藍橋，遇趙鞅、韓虎、魏駒會宴而歸。鞅問曰：「大夫何往？」涉賓曰：「奉命出使！」趙鞅叱曰：「大夫此行，必有外通之事！」<br>　　令左右搜之，搜出召齊之書。荀瑤亦拿趙稷前來，趙鞅親搜涉濱，亦得召鄭之書，即令囚趙稷、涉濱。四家甲士，鼓噪殺入皇城。出公聞知，仰天歎曰：「此天覆晉室也！」遂單騎出奔，遇荀瑤於城下。瑤大罵：「昏君，我等有大功於晉，爾反召兵攻我！」劍斬出公於馬下。遂打入宮中，滿朝文武，各個逃命，眾卿遂有滅晉之心。趙鞅曰：「不可！宜立新君，我等伏守臣職，方免鄰國舉兵。」眾然之，遂立昭公之孫名驕即位，是為哀公。哀公見四卿強橫，不敢登位。趙鞅曰：「先君無道，無故召鄰國以攻我國，故臣等同誅之，非臣敢行篡弒，今內亂既定，主公宜嗣大位，不必推延。」哀公方升正坐，鞅等乃率文武朝賀，群臣或有不肯入朝者，瑤謂鞅曰：「群臣不朝者必然謀陷我等，宜斬趙稷、涉濱號令朝門外言：群臣不朝新君者，必與趙稷同謀，我必誅之！」鞅從其言，斬趙涉二人之首，掛於朝外，號令群臣，群臣恐懼，皆入朝哀公。忽報吳王遣使至言：「請會於黃池！」哀公辭不赴會。鞅曰：「吳王伐齊破楚，將與中國爭霸，晉為盟主，若不赴會，必失霸權！臣等願保主公會吳，萬無一失！」哀公方備車駕，同文武赴黃池之會。<br>　　時諸侯皆至，吳有矜傲之意，趙鞅告哀公曰：「吳王矜伐齊之威，有獨霸之意。大王宜先定盟，不可與其奪我中國之權。」哀公曰：「然！」諸侯既登壇序爵而坐，吳王謂眾諸侯曰：「寡人先祖乃周室之長，公等皆周室諸侯，今日中國盟主，固當寡人主之。」趙鞅歷階而上，對吳王曰：「吳國周室之長，晉為諸侯之伯，今日主盟還是寡君為之！」吳王不從，晉哀公必欲主盟，二國群爭，至日斜不決。忽吳有哨馬來報曰：「越王勾踐，見主久出，乘虛殺入我國，彌庸引兵出敵，已被生擒，今群臣堅守，拒於笠澤，望王速抽兵保守！」吳王聞知大驚。<br>　　又恐諸侯乘此皆叛，乃詐詈曰：「勾踐歲納貢稅，助兵伐齊，焉有此事？匹夫虛張，罪合當誅！左右梟之！」胥門巢仗劍斬卻七卒。晉君臣曰：「吳王神采俱失，必有亡國之兆，與爭何益？」乃讓吳為盟主，諸侯辭歸本寨。<br>　　是夜，吳之告急文書連次不絕，吳王召伯嚭議之。嚭曰：「星夜班師保國！」吳王曰：「倘諸侯乘此追之，則我內外受敵，豈不危哉！」但不知吳越戰事如何，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=84.htm>上一篇</a> &nbsp;&nbsp;&nbsp;&nbsp; <a href=86.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>