<html>
<head>
<title>開放文學--周朝秘史--第七十一回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=69.htm>上一篇</a> &nbsp;&nbsp;&nbsp;&nbsp; <a href=71.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第七十一回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>子胥吹篪引王僚　姬光請專諸行刺</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　眾人告曰：「此吾鄉勇士，姓專名諸，力敵過人，不畏強徒，平生好義且孝，見人有不合義之事，他即出而折衷。」胥曰：「既勇且義，何畏婦乎？」其人曰：「非婦也，乃母也！<br>　　專諸素有孝名，事母無違，雖與他人爭鬥，一聞母出，即斂手而歸。」子胥果歎曰：「賢士也，非專諸孰能成吾志哉？」次日，親詣專諸家中，專諸延入，問員因何而至？子胥具始末以告。專諸歎曰：「原來明輔是含冤之人，為何不入朝見吳王，借兵雪仇？」員曰：「吾意正欲如此，爭奈無一相知薦引。」<br>　　專諸曰：「姬光與吾有舊情，今聞引兵南征，所以暫停於外，以待光回也。」於是，專諸款留子胥，不在話下。<br>　　且說吳乃周太王之子，太伯仲雍之後，傳十九世孫壽慶，始僭稱王。壽慶有四子，長曰諸樊，次日餘祭，三日夷昧，幼曰季札。季札最賢。壽慶欲令四子，將大位依次而傳季札，札辭不受，及傳諸夷昧之子名僚為王，諸樊之子名光，每怨其為長子嫡孫，不得為王，常欲篡弒，而未得其計。<br>　　時，楚平王號令列國，捉獲子胥，及聞搶過昭關，今已奔吳，平王甚憂，費無忌奏曰：「伍員入吳，蔡夫人居鄖，與吳相近，久後蔡夫人必誘吳兵犯界，不如遣一大將往鄖，先斬蔡夫人，然後設計以圖伍員，方免國家之患！」平王然其說，即令遠越引兵往鄖，早有人報知蔡夫人。蔡夫人即令且表於吳求救。吳王得表，遣公子姬光率兵往鄖迎接蔡夫人，姬光引兵至鄖城，入見蔡夫人，蔡夫人收拾寶物，即與姬光走出鄖城。及至遠越引兵到來，吳兵已離三日矣！遠越仰天歎曰：「吾為大將，受命出征，而失君夫人，焉敢復命。」遂自縊於鄖。殘兵歸楚回報。<br>　　卻說子胥入在店內，專候姬光，姬光未回，感時傷景，歎父兄之仇未報，乃取篪吹於店外，觀者甚眾，皆不知其為誰，獨專諸私謂鄉人曰：「此乃楚國亡臣伍員也，汝等不可輕視！」<br>　　市中相傳，報知王僚。僚駕車出謁，引子胥入朝，問其始末，子胥細說一遍。王僚即封員為上大夫，謂之曰：「明輔勿憂，但盡心輔寡人，日後決當興兵，代為報仇！」子胥再拜受職。<br>　　卻說姬光迎接蔡夫人入吳，王僚受其降表，置於別宮，令子胥、米勝事之如舊主母，大賞姬光，姬光訪問伍員何以至此，家人具其事以告。光即入謁子胥，二人相見禮畢，光曰：「久懷明輔之恩，今幸辱臨敝邑，不知為何而至？」子胥具父兄之事以示，姬光為之痛哭。曰：「明輔負此大仇，不可一日少置，但吾主王僚亦是貪財失義之徒，焉能代公復仇？」子胥曰：「吳王何謂貪財失義？」光曰：「吾先祖生四子，議以大位依次而傳，及吾叔父季子，辭不受位，此位合當傳光，而王僚幼奪長位，有虧先王家訓，此吾所以不樂也！」子胥知光之意，但唯唯而已。姬光辭出，子胥曰：「姬光公子方有內志，焉能成吾大事？」<br>　　姬光歸家，自思伍員若為王僚任用，恐己弒奪之謀不成。<br>　　次日，密奏王僚曰：「大王任用伍員，莫非興兵而為報仇乎？」<br>　　王僚曰：「子胥有恩於吳，今因父兄之仇，窮困而來，焉可不與興兵報仇也？」光曰：「子胥雖有恩於吳，但當厚報，不可與之興兵！」王僚曰；「何謂也？」光曰：「楚王雖無道，君也；子胥雖有大仇，臣也。若代員興兵，是助臣伐君，諸侯聞知，合兵來攻，焉能敵乎？」王僚乃無定見之人，聞姬光言，遂有疏慢之意。<br>　　子胥見王慢己，亦知光之讒，恐不能容身於吳。一日，乃上表告王僚曰：「臣乃亡國匹夫，豈敢希圖興兵消仇，但乞大王恩澤，賜臣棲身之所足矣！」王僚曰：「本當代明輔興兵，但國小難以敵楚，明輔既不願仕，賜爾郭外良田百畝，暫停數年，以待糧足兵集，再作他國！」子胥謝恩退耕城外。姬光一日來訪子胥，子胥延入，各敘慇懃。光曰：「明輔有大仇在身，爭奈王僚不足與謀，光欲圖大事，兵權又不在手奈何？」子胥泣曰：「因父兄之仇投列國，四海為家，今來大國，以吳王哀矜之志，必為之報仇，反成見疏，公子倘念員含冤莫伸，肯作主張，異日當圖後報！」姬光屏左右，以實情告子胥曰：「王僚爭奪治位，其事已在明輔胸襟，倘能代光以圖僚，使光得國，光必代明輔報怨也！」子督自思半晌，乃謂光曰：「公子欲得王位，何不聚集群臣，諭以先王傳授之意，今日利害之事，曉諭王僚，使僚知降位。如此上不失先君之德，下不失弟兄之義，豈不美哉？又何必詐謀，以致骨肉相殘。」光曰：「光非不知此義，奈王僚貪財無厭，若以正義曉之，必不肯降位，則光反為所誅。」員曰：「若圖大事，非死士不可！」光曰：「目下難得此人！」員曰：「棠邑城東有一勇士姓專名諸，力敵百人，孝冠百行，公子欲圖王僚，非此人不可！」光問曰：「明輔何以知此人孝勇？」子胥以初年入吳之事告之。<br>　　姬光大喜，欲往求專諸。員曰：「此事宜密為之，不可輕泄。必須公子親往諸宅，方可遮掩他人耳目。」光然之，即與員密投棠邑，來見專諸。專諸迎入，光見專諸形貌雄壯，自思子胥之言不誣。諸曰：「公子辱幸小人之宅，有何指教？」光曰：「久聞壯士風凜，欲求以托大事！」專諸再拜曰：「諸乃細民，恐不足承尊意，倘能效力之處，敢不奉承！」姬光大悅，因以刺王僚之事告諸。諸曰：「此事謹當奉命，但老母在堂，幼子在室，不敢以死相許！」光曰：「苟成其事，君之子母即吾之子母也，敢負君乎？」子胥亦勸曰：「吾友具蓋世之勇，不遇明主，以展其志，此行倘能成就公子之謀，則立功於世，垂名不朽，又使令郎顯仕於朝，豈不勝於老死巖穴而泯沒無聞哉？」專諸沉思良久，對曰：「凡事輕則難保萬全，欲圖大事，必先察王僚方能就計。」光曰：「王僚平日所嗜，吳江魷魚之炙也！」諸又曰：「王僚親信之臣何人也？」光曰：「王僚每日矜傲，故賢士名將皆不親信，所親者獨有三弟俺餘、燭庸、公子慶忌而已。」諸曰：「鴻鵠一舉而沖天者，以其羽毛整齊故也，今欲收其鴻鵠，必先剪其羽翼，吾聞公子慶忌，筋骨強勁，萬夫莫當，王僚得一慶忌，旦夕相親，尚且難以動手，況又兼以掩餘、燭庸而輔之，雖有擒龍搏虎之勇，思神不測之謀，焉能濟事？公子欲去王僚，必先去此三子，然後大位可圖，不然王僚雖死，公子之位能保久安乎？」姬光俯思半晌，顧謂子胥曰：「壯士之言誠是，吾等只得歸家，待時而舉。」於是二人密托專諸曰：「其事專托子為，但待時去其羽翼，然後計議，千萬勿輕泄漏。」彼此相辭而別，姬光聞專諸之謀，藏子胥於府中，日夜謀畫去慶忌之策。畢竟後事如何，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=69.htm>上一篇</a> &nbsp;&nbsp;&nbsp;&nbsp; <a href=71.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>