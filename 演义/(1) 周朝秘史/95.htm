<html>
<head>
<title>開放文學--周朝秘史--第九十六回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=94.htm>上一篇</a> &nbsp;&nbsp;&nbsp;&nbsp; <a href=96.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第九十六回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>龐涓巫魅陷孫臏　孫臏救韓擄魏申</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　齊威王聞知，率群臣出接入朝，曰：「寡人目不識珍，故使賢臣窘辱於外，皆孤之罪也！」孫臏頓首遜謝。齊王又問曰：「寡人不度德力，驅兵與魏戰於桂陵，損兵折將，田忌奔趙不返，孤實悔之無及，願先生一言指教，以消前仇，是孤之幸也！」孫臏對曰：「龐涓暴戾矜功，魏瑩貪得無厭，大王欲洗國恥，則結連韓、趙，迎歸田忌，蓄兵練將，待魏有隙，驅兵東出，則大梁破竹而下矣！」齊王大悅！拜孫操為上大夫，孫臏為中軍謀土，袁達、獨孤陳為左右校尉，重賞淳于髡，遣使往迎田忌。<br>　　卻說龐涓引敗兵歸魏，便奏魏王，言：「孫臏歸齊，終為魏患．許臣發兵攻齊，生擒孫臏！」魏王不從，曰：「齊始割地求和而欲征之，是失信於鄰國也！不如息兵講武，待其有隙，然後發兵，庶幾出師有名。」龐涓歸府，怏怏不樂。徐甲曰：「吾聞將軍曾得鬼谷陰魅之術，何不行之，以絕禍根。」龐涓然之，即在後國，布一迷魂局，縛一草人新去雙足，安於局中，又書孫臏年庚，置於草人腹內，燃七盞明燈於腳下，侵晨龐涓行符祝咒，射中草人一箭，滅卻一盞燈光，過七日又射一箭，復滅二盞燈光。徐甲在旁，起而清曰：「此名何術？」涓曰：「此巫蠱滅蠻之術，草人者敵人之身也。七燈者，按敵人之星也，人憑七孔而生，災困七星而滅，每至七日射一箭，傷其七孔也。七日滅一燈者，埋其七星也。殆至七七四十九日，敵人七星俱滅，七空皆傷，縱不至死，亦為廢疾之徒。」徐甲曰：「將軍有此奇術，何愁孫臏不死？」一面行演巫術，一面差人往齊打探孫臏之生死。<br>　　卻說孫臏自承封職以來，立朝未及一旬，即染疾不起，父母諸將俱備驚惶，及至七日，忽左耳殘傷，聾而失聲，百計求治無效。又七日右耳亦如是。孫臏曰：「吾被龐涓所魅矣！」<br>　　父母曰：「然則若何？」臏曰：「昔者鬼谷，曾以此術援我。我厭其為巫蠱之事，辭而未傳，然此書現在笥中，待撿其書，看何術可救。」於是，命僕撿得其書而閱之。孫臏大驚曰：「危矣哉！更延數旬，則吾為泉下鬼也！」遂召袁達吩咐，在讀書軒下，布一破巫局，縛一草人，置年庚於腹內，燃七盞明燈於腳下。親自演法作咒，安置草人左耳，增一盞燈，過七日又安草人右耳，復增一盞燈。將滿四十九日，孫臏病痊如故，全家歡喜。孫臏曰：「彼既巫蠱以陷我，必遣緝探者來訪吾之生死，吾若一出，探者必報，龐涓必生它毒以害。」父母曰：「然則若何？」孫臏曰：「先具表以安齊王之心，然後舉家發哀，詐稱吾死，以絕此賊圖後之心。」<br>　　父母從之，即具安表以奏齊王，舉家號哭，城內謠嚷孫臏病死，龐涓緝探在齊，忙歸告涓曰：「孫臏果死！」龐涓大喜曰：「孫臏既死，吾復何憂？」遂遣緝探之土，暗訪列國動靜，欲舉征伐。時，齊威王遣鄒行往趙迎田忌，趙肅侯欲留田忌。<br>　　大夫成午曰：「當今魏用龐涓，恐嚇齊、楚、韓、趙累年致貢，甚為不忿。今孫臏歸齊，正是伐魏之時，合宜送還公子與其備用，若是齊能滅魏，是亦韓趙之幸也！」肅侯大悅！即使壯士護送田忌歸齊，復遣成午往韓結子約，同時伐魏。<br>　　成午到韓。韓昭侯召問其故？成午曰：「寡君以韓、趙、魏為三國，今魏用龐涓而恐嚇韓、趙進貢，甚為失義。近聞齊王欲伐強魏，故今小臣會兵助敵，以釋前恨！」昭侯勃然曰：「吾忿貢魏久矣！爭奈兵微將寡，難以輕舉，齊、趙有意攻魏，孤何不從？」成午拜謝回趙。昭侯遂絕本年之貢，以韓敏為主帥，開幕府招兵，準備會齊攻魏。魏之緝探者歸報龐涓。<br>　　龐涓次日，即具表奏魏王曰：「臣聞憂在內者緩圖，憂在外者急攻。今訪得韓、趙連兵，欲助齊攻魏，不可緩圖！」魏王曰：「韓趙致貢於我，今又加兵，何以示信於諸侯。」涓曰：「臣聞先發者能制人，後發者受人制。目今，韓、趙連兵，送忌歸齊，此謀魏之機也！豈可待其大兵壓境，然後興師？」<br>　　魏王曰：「三國連兵後，卿將出計以何者為先？」龐涓曰：「兵法云，欲得強先攻弱，韓之兵勢不及齊趙，況其今歲未貢，不如乘此為名，先伐北韓，則齊趙必救，我即分道衝擊，則一舉而三國可破矣！」魏王與兵一十五萬，復召太子申監軍，同議伐韓。<br>　　龐涓領旨出朝，次日升帳，召將即申號令，以巴寧、厖蔥為先鋒，徐甲、厖英為左右翼，鄭安平為總督，即日大兵出三山，屯虎頭山。韓侯聞知大懼！田右曰：「急召韓敏率兵出守青龍山。一面差人求救於齊、趙。」韓侯然之。令張車為先鋒挑戰，厖蔥以本部兵連打韓寨。張車出戰，殺至二十餘合，不分勝負，兩下收軍。韓敏在高阜處，望見魏兵威勢甚銳，號令將卒，每十卒共結二柵，從青龍山下三里紮一小寨，五里紮一大寨，俱調弓弩手，只許堅拒，不許出敵，候齊、楚救兵至，然後撤寨交鋒。眾軍依令而行，沿路樹大小寨柵三十餘所。<br>　　魏兵不敢進前。厖蔥令步軍束乾柴，馬軍帶火箭，晝則鳴金吶喊，若攻寨之勢，疲其軍力，費其箭矢，殆至三更，然後密以火攻，將率奉令而行，果然一夜攻下五寨。韓兵恐懼！張車選勁弩手五百人，列於兩山，夾住前寨，戒令勿得妄動，魏兵復以前術攻之，被韓兵箭傷死者，不計其數，相持數旬，不得進前。<br>　　卻說使者往齊來救，威王問鄒忌曰：「孤欲發兵救韓，以田忌為將可乎？」鄒忌曰：「田忌敗兵於桂陵，抱盔棄甲，魏人鄙之，若以其為將救韓，何異驅羊入豺群乎？」齊王默然不語。孫臏力請拜田忌為將，齊王以鄒忌之言告知。孫臏曰：「是不知用兵之術也！龐涓乃田忌仇人，使其為將，激其勇怒，此正用將之道！奚為不可？」齊王猶豫不決。公孫閈密告鄒忌曰：「太師必欲將田忌，何不同保其為將救韓伐魏！勝則太師之功，敗則因忌之罪！」鄒忌次日轉保田忌為將，齊王即封田忌為中軍參謀，詔與孫臏督兵救韓。<br>　　孫臏承旨，次日升帳，田忌問孫臏曰：「先生救韓，兵從何出？」孫臏曰：「直去大梁！」田忌曰：「兵本救韓，何攻大梁？」孫臏曰：「兵法有云，救遠必擊近，且龐涓聞吾已死，大兵悉出攻韓，必不防備守國，我抵大梁，出其不意，魏人喪氣落膽，則擒龐涓必矣！」田忌曰：「韓國受圍日久，倘被魏破，咎不在齊乎？」孫臏曰：「韓地峻險，弓管勁強，況有申不害謀事，吾料龐涓不能深入其地，決無陷城之理！」田忌連點其頭曰：「先生高見，鬼神莫測矣！」即以袁達為先鋒，田勝、田忌為左右隊，大發精兵二十萬，即日出城，望魏而進。<br>　　時，龐涓以孫臏已死，不慎東方關隘，故齊兵長驅直抵大梁。魏王聞齊兵將至大懼！急令中軍都護劉狸與公子理率兵出守東平關，兵至南郊壇，遇齊兵殺至。劉狸列陣迎敵，袁達掄斧便戰，不上五合，田勝雙馬夾攻，魏兵披靡，敗走入城。齊兵奄至，魏之軍民謠嚷，孫臏在齊為軍師。魏王不信，率群臣登城遠望，齊兵盡打田忌旗號。魏王謂群下曰：「孫臏不在，田忌無能為也！」遂差星馬催龐涓救城。時，龐涓日攻韓寨，百計不下，忽得魏王之書，顧謂太子申曰：「田忌有勇無謀，韓城破在目下，汝可速歸急救大梁，我收韓即班師歸助。」<br>　　太子申欣然許諾，分巴寧、厖蔥之兵殺回大梁。過外皇城，城外一起百姓擁太子馬頭告曰：「殿下驅兵東敵，臣等有百戰百勝之法，願與獻上。」太子曰：「父老有何奇策？願聞其詐。」父老曰：「殿下實為東宮，富有魏國，今捨富貴而欲邀功於鋒敵之下，勝則富貴無及，敗則萬世無魏，此是臣等百戰百勝之術，願殿下熟思之。」太子申在馬上俯思良久，曰：「吾亦知東宮不可出敵，爭奈齊兵圍城，君父危迫，豈可不救！」言未訖，哨馬報齊兵攻城甚急，太子速宜救駕。太子即驅兵至城下紮寨。<br>　　時，孫臏令諸將田忌旗號盡改孫臏旗號，令田忌、田勝挑戰，自乘小車與袁達在門旗下觀敵。次日，魏兵擂鼓搖旗，太子親自殺出，見田忌當先，其旗又是孫臏之號，逡巡不敢近前。<br>　　巴寧曰：「孫臏已死，此是田忌挾詐其名，以威吾眾，殿下不必狐疑，速直殺進。」太子拍馬直衝其陣，田忌、田勝摧馬挑戰，巴寧亦橫槍殺出。四馬戰酣，只見齊陣門旗開處，推出一輪逍遙車，孫臏綸巾羽扇，在呼：「太子別來無恙乎？」太子視之，乃孫臏也！披靡大敗，巴寧忙止曰：「此田忌詐扮孫臏，殿下何畏其如虎也？」指揮轉太子殺向車前，袁達、獨孤陳左右殺出，太子措手不及，被袁達活捉而歸。厖蔥、巴寧奮力搶救，田勝、田忌四面殺進，二將各自奔歸本寨。齊兵攻打不息，厖蔥謂巴寧曰：「齊有孫臏，我等非其對手，切宜堅固營壘，我投韓國，請元帥抽兵與交勝負。」欲知後事如何，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=94.htm>上一篇</a> &nbsp;&nbsp;&nbsp;&nbsp; <a href=96.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>