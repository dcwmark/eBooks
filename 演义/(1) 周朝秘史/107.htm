<html>
<head>
<title>開放文學--周朝秘史--第一○八回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=106.htm>上一篇</a> &nbsp;&nbsp;&nbsp;&nbsp; <a href=108.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第一○八回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>莊襄王發兵征趙　平原君合縱干楚</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說秦王。因呂不韋救己之功，以不韋為相國，封文信侯。<br>　　此時，東周君又恨秦王，乃與虢國合縱，諸侯謀伐秦，事敗，秦王使呂不韋率師前去，又遷東周君於陽人，盡收其兵權而回周，遂絕不嗣。秦莊襄王癸丑二年，秦王謂群臣曰：「朕今國富兵強，欲伐趙國，卿意如何？」群臣對曰：「陛下聖意不錯，且舉兵伐趙。」秦王即宣武安君至殿，命其領兵去征。武安君曰：「邯鄣實未易攻，且諸侯救援日至，怨秦日久矣！今秦欲破長平軍而秦卒死者過半，國內空虛，遠絕山河而爭人國都，趙應其內，諸侯攻其外，破秦軍必矣！今臣身染微恙，恐負王命，候待秋高馬肥，臣略康健，即行也！」秦王武安君辭病不行，遂以王齕為領兵元帥，章邯、王翦為左右將軍，領兵二十萬，前伐趙。<br>　　於是，二將領兵分為五隊而行，不一日行至趙地，趙之郡邑，咸莫敢當，望風歸降，於是，兵不血刃，取得三十七城。<br>　　軍至太原，太原郡守納降，章邯人城安民，軍兵屯於城。卻說趙王升殿，群臣奏曰：「今秦遣章邯為將，取趙之邑三十七城，目今軍馬中定太原！」趙王大懼，言曰：「此事奈何？」藺相如曰：「臣有一計可保！」王曰：「何計可保？」相如曰：「為今之計，莫若深溝高壘，分兵守住險地，彼必不能進也！然後發使往眾諸侯處求救，待其師老糧盡，然後以奇兵擊之必勝！」趙王分兵守拒險隘，不與之戰。<br>　　次日，趙王宣平原君趙勝至，命其求救，合地楚、魏，約退秦兵。平原君與食客門下有勇力文武備具者二十人共偕，平原君曰：「使文能取勝則善矣！文不能取勝則歃血於華屋之下，必得定縱而歸。」得十九餘無可取者。門下有毛遂者，自薦於平原君曰：「今少一人，願君即以遂備員而行。」時，平原群謂毛遂曰：「夫賢士之處世也，譬如錐之處囊中，其末立現。<br>　　今先生處勝之門下三年左右，未有所稱頌，勝未聞也！先生當自詳也。」毛遂曰：「臣乃今日請處囊中，使遂早得處囊中，乃脫穎而出，非特其末見而已。」平原君乃以備員十九相與鄙笑之。言訖，平原君自與十群眾辭王至楚，楚王迎之，入內坐定，平原君與十九人與楚王議論合縱，毛遂拔劍歷階而立，謂平原君曰：「縱之利害，兩言而決耳！今日出而言縱，日中不決何也？」時，楚王見毛遂按劍而上，叱之曰：「客何為者也？」<br>　　遂聽說按劍而前曰：「王之所以叱遂者，以楚國之眾也。今十步之內，王不得恃楚國之眾也，王之命懸於遂手，吾君前叱者何也？且遂聞湯以七十里之地王天下，文王以百里之地而臣諸侯，豈其士卒眾多哉？以能據其勢而奮其威也！今楚地方三千里，持戟百萬，以楚之強，天下弗能當！白起小豎子耳！率數萬之眾，興師以與之戰，一戰而舉鄢、郢，再戰而燒夷陵，三戰而辱王之先人。此百世之怨，而趙之所羞，而王弗之惡焉。<br>　　合縱者，為楚非為也！」楚王方答曰：「唯唯！誠若先生之言，謹奉社稷以從！」毛遂曰；「縱定乎？」楚王曰：「定矣！」<br>　　毛遂謂楚王之左右曰：「取雞狗馬之血來！」左右呈至，毛遂奉銅盤而跪進之，楚王之左右歃血而定縱，歃血罷，毛遂有十九人曰：「公等碌碌，所謂因人成事者也！」眾笑而已，楚王既約與其合縱，平原君與毛遂等十九人歸趙，言曰：「勝不敢復相士勝相士多矣！自以為不失天下之士，今乃於毛先生而失之也！毛遂先生一至楚，而使趙重於九鼎，毛先生以三寸之舌，強於百萬之師，勝不敢復相天下士矣！」遂以為上客。<br>　　平原君既返，楚使春申群將兵十萬來救趙，猶未及至，而秦兵攻城甚急，趙王欲降秦，平原君趙勝甚患而獨憂。是時，邯鄲傳舍吏子李同知其意，說平原君曰：「今君之憂懼秦兵之強，君誠能令夫人以下編於士卒之間，而家之所有盡散以饗士，王當危苦之時，方可拒秦。」於是，平原君從其計，得敢死之士三千人，李同率其眾出戰，設計退秦兵三十餘里，平原君收兵在城外屯住，秦兵亦莫能進寇。欲知後事如何，且看下回分解。<br>　　麗泉詩曰：<br>　　歃血捧盤一語中，因人成事豈能通。<br>　　平原門下三千客，誰似毛生自薦功。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=106.htm>上一篇</a> &nbsp;&nbsp;&nbsp;&nbsp; <a href=108.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>