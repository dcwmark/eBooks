<html>
<head>
<title>開放文學--周朝秘史--第八回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=6.htm>上一篇</a> &nbsp;&nbsp;&nbsp;&nbsp; <a href=8.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第八回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>姜子牙收服洛陽　孟津河白魚入舟</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說洛陽城，乃徐方、徐蓋兄弟為守。蓋有二子，長曰升，次曰奕，俱有智勇。兄弟正在堂議戰守之策，忽衛卒報曰：「西兵五十萬，戰將數千員，今出潼關，梟高明兄弟，過澠池，殺秦敬，大軍已至洛陽城下！」徐方聽罷大駭曰：「誰人前去敵住西兵？」其弟徐蓋請兵願往。徐方與軍五千，令左右從其出城。太公聞洛陽城中，徐家父子兵強，不可輕敵。乃傳令命祁宏以下六隊之兵，各執青黃赤白黑五色之旗，各被五色之衣，擺下一陣，名曰六甲神陣。命南宮適引戰。徐蓋將陣勢擺開，倚父子之兵，並不打話，手持長槍，直望南宮適殺來。適即詐敗，走歸本陣。徐蓋追入陣內，太公用旗一麾，六隊精兵渾作一圍，將徐蓋困在垓心。徐奕、徐升正欲望陣殺出，以救其父，卻被殷郊截其來路，二子忙歸入城。告伯父發救兵，徐方不許。<br>　　徐升兄弟，怒氣衝冠曰：「我父為朝廷受苦，既不念兄弟之情，亦念朝廷之難，何故不發救兵，以救我父？」升、奕遂密來見太公，獻了洛陽城。太公擁武王車駕入城，斬了徐方，釋卻徐蓋父子，咸封官職。大兵遂進汜水關，令人報與關主尤項得知，尤項只欲堅守不出，是夜入朝歌求救。忽階下一人，身長九尺，腹闊十圍，怒目填胸，而進曰：「大丈夫當為國家出力，奈何效兒女之態？」眾人視之，乃東海人氏，姓鄔名文畫，能陸地行舟，勇名蓋世。尤項曰：「吾聞西兵有姜子牙獻謀，殷郊效力，自出岐州，一路破竹而下。今以區區小關之眾，欲抗五十萬雄兵，何啻以孤羊投群虎哉！」文畫曰：「關主何壯他人志氣滅自己威風！文畫視姜尚、殷郊不過庸常之輩，文畫願自出建功！」說罷，乃單馬殺下關來。尤項只得隨後相助。<br>　　先鋒南宮適揚眉怒氣欲攻關城。只聽一聲鼓響，抬頭一看，鄔文畫已從關上殺來。其人雄威壯大，手使丈八蛇矛，身坐千里追風馬，相貌甚是可畏。南宮適自思：「出岐州以來，一路如風偃草，並無敵手，今日此漢，誠是勁敵。」抖起精神，向前問曰：「來者何人？」文畫曰：「豈不聞吾陸地行舟鄔文畫耶？」南官適更不打話，輪起神斧，直取文畫，文畫即將蛇矛刺來，兩馬相交，鬥上六十餘合，南宮適神威少壯，西兵陣上突出辛甲。兵威如箭，鄔文畫真蓋世之英雄，又與辛甲鬥上數十合，並無懼色。辛甲心下思量：「此人槍法精妙，不能抵敵，當以鐵箭除之。」遂佯為敗走，文畫勒馬後追，辛甲按住鋼刀，挽滿月弓，一聲弦響，一箭正中文畫心胸。文畫眼力高強，翻身一閃，接住鐵箭，辛甲連發二十四弦，都被文畫左閃右避，盡行收去。文畫自思：「平生未遇此敵手！」乃佯為敗歸，辛甲拍馬追之。文畫按住蛇矛，從掩心甲內取出流星銅錘，認定額門，回頭一打，卻被辛甲用刀一隔，擲落空塵，文畫速放五錘，如星趕月，辛甲刀刀閃退，似海拋球。二人再欲合馬廝戰，紅日沉西，兩下鳴金收兵，各歸本寨。<br>　　南宮適與辛甲來見太公，備述交鋒之事。太公曰：「此人可以計破，不可與之抗力。」令退歇息，再作區處。次日，太公升帳，聚集諸將，各吩咐畢。令辛甲為引戰，諸將各受命而行。太公與武王在雞鳴山頂，以觀廝殺。次早，辛甲領五千兵，離汜水關，於南雞鳴山下，擺開陣勢，令士卒大罵。鄔文畫果引精兵前來，謂辛甲曰：「昨日不因日色西沉，難饒汝命，今日又敢出馬？」辛甲曰：「不必多言，今日與你決定雌雄！」<br>　　二人拍馬相殺，自辰至未，不分勝負，諸般兵器比試，將及申末。辛甲佯馬望荊索谷而走，文畫以其力弱，不能支持，拍馬後追。辛甲且戰且走，引至谷內時，紅日沉西，東山月上。文畫追之不及，正欲勒馬收軍，太公從雞鳴山上將旗搖動，谷口將士，盡用木頭大石，塞斷歸路，紅光一起，四圍山上，火起連天。文畫進退無路，本部五千兵卒，盡燒死於荊索谷口。此是太公先排下火煉洪爐，以待文畫也。後人有詩為證：陸地行舟倚勢強，橫行西陣莫能當。<br>　　子牙一試洪爐火，蓋世英雄爛額亡。<br>　　西兵回攻洛陽，尤項聞文畫敗死，開城出降。武王駕入洛陽，犒勞諸將，出榜安民，大兵遂渡孟津河。<br>　　先鋒創建大舟，接武王之駕。王駕行至中流，忽有白魚，身長八尺，躍入武王舟中。子牙曰：「此吉兆也！」即令取之。<br>　　駕登東岸，屯營下寨。是夜又有火光一派，自上而下流行，而伏於武王之屋，頃刻又化為鳥，其聲揚，其色赤，各寨俱各看見。次日，子牙向武王道賀！武王問：「主何吉凶？」子牙曰：「白者商家正色，舟者國家，白魚入於王舟，此天命歸周之兆。火赤色，乃周家正色。火鳥伏於王屋，亦周室當興之兆。<br>　　是以進賀！」武王大悅！<br>　　諸侯聞西伯伐商，皆不期而會於孟津。武王停駕俟候，不數日陸續而至者八百餘國。皆獻玉帛，而告武王曰：「商德滋昏，侯伯合宜征之，以救下民！」於是，武王將諸侯之兵，分作八隊，前後相顧，緩緩而行。子牙之車將行，忽起狂風，飛砂走石，拔木揚塵，將子牙之蓋傘吹折其柄。眾皆驚懼，武王望見，急令前鋒旋師。諸侯請曰：「侯伯自出歧州，一路無敵，焉可因一陣之風，棄商不伐？」武王曰：「汝等未知天命。」<br>　　即日班師，退修德政。諸候各歸本國，不在話下。<br>　　且說紂王，內嬖妲己，外嬖費仲、蜚廉，宴游不息，群臣緘口不諫。武王出兵，一路告急表章，連次不息，費仲截下，不以奏聞。及兵至盂津，費仲驚懼，始奏紂王。紂王遂召蜚廉、費仲、雷開督兵五十萬，生擒姬發。邊臣奏知：「西師已退五日矣！」紂令三將，直逼入岐，斬滅西鎮，然後班師。群臣皆曰：「大王不務令德，偏信讒佞，煩刑重斂，苦虐生民。姬發承祖父遺業，佈德施仁，天下三分，生民西歸其二。此來正欲救民撥亂，所以大兵一出，四方順應，大王正宜省修政刑，除去讒佞，焉用興兵，以攻岐周？」紂王默思半晌，令費仲領兵五千，出守潼關。又令雷開，沿路增修營堡，以守澠池。二將領兵出朝，遂與妲己宴於摘星樓下。<br>　　妲己見紂顏有不悅之色，復令宮女，脫衣戲於酒池，百般逞戲，紂亦不悅。妲己曰：「大王欲觀孕婦乎？」紂但低頭不語。妲己又曰：「大王莫非欲觀斬脛乎？」紂亦低頭不言。妲己曰：「大王有何不樂，小妾願聞？」紂曰：「西伯侯姬發，興兵五十萬，日出潼關，殷郊、姜文煥，盡皆拜降，海內百姓，三分有二，所以使朕深憂不樂也。」妲己曰：「何不出兵發敵？」紂曰：「姬發之兵已退，但百姓逃亡者，至今不息。」妲己曰：「百姓叛大王而西投者，皆由刑薄故也！大王宜遣眾使，查訪各處百姓，西投者夷其宗族，則民懼而不逃矣！」紂然之。<br>　　遂遣蜚廉、惡來等巡行四方，查考逃民。比干、膠鬲皆曰：「不可！」紂王叱退二臣，遂與妲己並車遊玩。<br>　　箕子歎曰：「社稷傾如朝露，尚且游宴不止。」即具表告退，至離宮時，蜚廉解到逃民大小共計二百七十餘口。紂問妲己，要加何罪？妲己曰：「男子投下蠆盆，女子丟下酒池！」<br>　　紂依令施行，男子女人號哭，聲振天地。箕子止住監押，遂為上表奏曰：<br>　　　　臣聞禹王有訓曰：「內作色荒，外作禽荒，甘酒嗜音，峻宇雕牆，有一於此，未或不亡。」今大王內寵妲己，荒於色也。外獵不息，荒於禽也。長夜宴飲，荒於酒也。淫聲邪樂，鼎沸靡靡，荒於音也。高建樓臺，竭民財力，峻宇雕牆也。大禹王以六事訓乎子孫，言有一於此，未或不亡，況大王兼犯六者，而又剖孕斬脛，炮烙焦民者乎？夫民猶赤子也，懸愛保惜，尚恐不悅，焉有慘酷鍛鍊，而能得赤子之歡心乎？今西伯行仁，大王行暴，百姓棄暴投仁，必然之理。大王正宜率德改行，遷善去非，然後可振朝綱，可復亡民，焉可又將數百民戶，投於極刑乎？此臣痛為社稷驚危，故獻此言，望乞納臣之語，准臣之章，實為社稷萬幸。<br>　　紂王覽罷諫章，本欲加刑，念是伯父，喝令囚箕子於南牢，戒再諫者斬！群臣諫曰：「箕子乃皇伯，至親有罪，不宜囚辱。」紂放箕子。箕子出離宮，即佯臥於地，披頭散髮，自吠自悲。<br>　　妲己曰：「箕子妄毀大王，何不斬之以示眾！」紂令費仲捉箕子，而箕子蓬頭跣足，嘔血不止。費仲捉見紂王，紂見箕子或啼或笑，語話顛狂。紂曰：「此廢棄之人，殺之何益？」遂放之。箕子即佯狂為奴，隱而不出。<br>　　王子比干歎曰：「君王有過，為人臣者，不盡死而諫，是廢倫也！」遂直具紂王殺皇后，謫太子，嬖妲己，陷百姓數十件以進。紂王大怒，喝令斬之。妲己曰：「妾聞聖人之心有七竅，試剖比干以視其心何如？」紂然之，即殺比干，剖視其心。<br>　　百姓聞之，無不哀痛。微子歎曰：「父子有骨肉之親，君臣有合義之宜，故父有過，子三諫不聽，則號泣隨之。君有過，臣三諫而不聽，則其義可去。今商王殺親戮戚，拒諫飾非，吾不早去，則成湯之祀絕矣！」遂密投宗廟中，抱祭器，出奔外國。<br>　　後孔子歎曰：「微子去之，箕子為之奴，比干諫而死，殷有三仁焉。」朱子曰：「三子之行不同，而同出於至誠惻怛之意，故不拂乎愛之理，而有以全其心之德也，故同謂之仁。」<br>　　潛淵讀史至此，有哀三仁詩曰：<br>　　為何披腹懇忠誠，忍覆商綱及陷民。<br>　　披髮佯狂歸遁後，生生充滿一腔仁。<br>又哀箕子佯狂詩曰：<br>　　逆耳忠言非不知，人臣冒陷職當為。<br>　　剖心去後魂何在？只有清名耿落暉。<br>又哀比干剖心詩曰：<br>　　人臣以義事君王，義不合兮止自傷。<br>　　抱器他時存祀典，以仁濟義兩生光。<br>唐賢李翰先生有太師比干贊曰：<br>　　全驅非仁，蹈難非知。<br>　　死於其死，然後為義。<br>　　忠無二體，烈有餘氣。<br>　　正直聰明，至今猶示。<br>　　咨爾來代，為臣不易。<br>又唐賢賈先生，有微子啟之贊曰：<br>　　天革元命，皇符在木。<br>　　吾天降災，上慘下黯。<br>　　人怨神怒，川崩鬼哭。<br>　　赫赫周邦，如臨深谷。<br>　　賢矣微子，逢時顛沛。<br>　　居下念存，處否求泰。<br>　　諫以明節，仁以遠害。<br>　　作誥父師，全身而退。<br>　　龍戰於野，鳥焚其巢。<br>　　桓桓周王，奄有商郊。<br>　　面縛就執，牽羊接庖。<br>　　祀商修器，啟宋分茅。<br>　　嗟爾宋人，來蘇是仰。<br>　　穆如雨潤，靄若春養。<br>　　以戴以翼，是宗是長。<br>　　茫茫舊封，千載餘響。<br>　　我來祠廟，永挹遺芳。<br>　　荒階蔓草，古木垂云。<br>　　惆悵象賢，徘徊日照。<br>　　&#37816;石紀德，川流斯文。<br>　　當時商王無道，每賴三子諫諍，所為頗有忌憚。及三子或逃或死，紂益為暴，無所不至。群臣上表辭官甚眾，朝中獨有費仲、蜚廉專權，日以諂佞為事，而紂王終是迷於酒色，不理國政，萬姓怨望。<br>　　忽一日，紂王升殿，問群臣曰：「累有西兵犯界，邊關告急，此事若何？」費仲出班奏曰：「前者姬發逆天行師，不能成事，班師而還。臣料子牙，善於調理，必有東伐之謀。望大王速遣良將，把守潼關，其兵若欲再來，終為國家之患！」紂王笑曰：「貨卜村夫，雖有百萬之師，何能成其大事！」言猶未了，哨馬前報：「西伯侯大軍自出岐州，如水沖砂，似風送箭，一路關隘盡被打破，斬軍縛將，不計其數。今大軍渡孟津河矣！」紂王聞之，始有懼色。於是，聚集文武，商議破敵之事。費仲奏曰：「我主勿憂，臣舉五將率軍前去，則可退矣！」<br>　　紂王問：「五將是何人？」仲奏曰：「殿前左衛龍驤將軍鍾仕才，左衛龍驤將軍史元格，中軍都督姚文亮，中軍指揮使劉公遠，殿前中衛都指揮使趙公明。請主點兵二十萬，與此五將前去，管叫西兵盡掃除之。」於是，紂王使此五臣，各賜金花玉酒，令趙公明等為都督，親率大軍二十萬，前抵孟津。欲知孟津之戰，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=6.htm>上一篇</a> &nbsp;&nbsp;&nbsp;&nbsp; <a href=8.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>