<html>
<head>
<title>開放文學--周朝秘史--第一○九回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=107.htm>上一篇</a> &nbsp;&nbsp;&nbsp;&nbsp; <a href=109.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第一○九回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>信陵君符救趙　秦蒙驁興兵伐魏</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說趙先使人往魏來救，魏公子無忌者，魏安釐王異母弟也，封為信陵君，賢而好客，是時，有隱士曰侯嬴年七十，為大梁夷門監者。公子聞之，往請，欲厚遺之，不受。公子於是乃置酒大會，賓客坐定，自從車騎，虛左而迎侯生。侯生知其來，衣敝衣冠相見，公子請生上車，生不讓，欲以觀公子之色，公子見其不讓，執轡愈恭。侯生又謂公子曰：「臣有客在市屠中，願枉車騎過之。」公子從其請，引車入市，侯生下見其客朱亥，睥睥，故久立與其客語，微察公子顏色愈和。當時，魏將相宗室，賓客滿座，待公子至，舉酒望而未至，及市人皆觀公子執轡從騎，竊罵侯生，侯生視公子色終不變，乃謝客就車。<br>　　至家，公子乃引侯生坐上坐，遍贊賓客，賓客皆驚，酒酣公子起，為壽侯生前，侯生謂公子曰：「今日嬴之為公子足矣！嬴乃夷門抑關者也，而公子親往車騎自迎，不宜有所過，故過之，然欲就公子之名，市人皆嬴為小人，而以公子為長者，能下土也！」侯生又謂公子曰：「臣所過屠中朱亥，此乃賢者，世莫能知，公子可往請之。」於是公子往數請之，朱亥故不辭謝而不之至，於是罷會。<br>　　次日，趙使至，見魏王，說平原君求救之事，魏王聽從，使將軍晉鄙將十萬眾前來救趙，兵至鄴，秦王聞知，使人告魏王曰：「諸侯敢救趙者，已釋趙必移兵先擊之！」魏王恐，使人止晉留軍壁鄴，又使客將軍新垣衍，間入邯鄲為探，因見平原君引見趙王。趙王聞魏不來救，心裡憂悶，當日新垣衍謂趙王曰：「秦欲為帝，趙誠發使尊昭王為為帝，秦必喜，罷兵去，圍自釋矣！」<br>　　趙王未及發使，是時魯仲連適游趙，聞魏將欲趙尊秦為帝，乃即見平原君問曰：「梁客新垣衍安在？吾請為君責而妲之！」<br>　　平原君曰：「勝請為伸紹介。」仲連曰：「請出！」於是，垣衍出，仲連見新垣衍曰：「彼秦者，棄禮義而上首功之國也！<br>　　使其肆然而為帝，則連有蹈東海而死耳！吾不忍為之民也。吾將使梁及燕助之矣。」新垣衍曰：「吾用梁人也！先生惡能命名梁助之？」仲連曰：「梁未睹秦稱帝之害耳！使梁睹秦稱帝之害，則必助趙矣！秦無已而為帝，則且變易諸侯之大臣，秦將奪其所不肖而與其所賢，奪其所憎而與其所愛，彼又使其女子婢妾為諸侯妃姬，處梁之宮，梁王安得怡然而已乎？而將軍又何以得故寵乎？」於新垣衍起再拜謝曰：「吾請出，不敢復言帝秦也！」於趙不復帝秦。秦將聞之，為卻軍五十里。<br>　　平原復使入之魏，魏不動兵，時平原君使者冠蓋相屬於魏。<br>　　讓魏公子信陵君曰：「公子縱輕勝，棄之降秦，獨不憐公子姊耶？」信陵君患之，數請魏王發兵，魏王畏秦，終不聽，公子義不獨生而令趙亡，乃請賓客約車騎百餘乘，欲以客往秦軍，與趙俱死。行過夷門，見侯生且告所以。侯生應曰：「公子勉之，臣年老有能從行，請勿怪。」公子憂之，出行數里，心不快曰：「令吾且死，而侯生曾無一言送我，我豈有所失哉？」<br>　　復引車還問侯生，侯生笑曰：「臣固知公子之還也，公子欲赴秦軍，譬如以肉投餒虎，何功之有？嬴聞晉鄙之兵符常在魏王臣內，今如姬最為寵幸，力能竊之。嬴又聞如姬父為人所殺，公子使客斬其仇頭進如姬，如姬欲為公子死而無所辭，公子誠一開口請如姬，如姬義許，若得虎符，奪晉鄙軍將，北救趙而西卻秦，此一伯之功也。」<br>　　公子大喜而行，又見侯生，侯生曰：「將在外君命有所不受，即合符而晉鄙有授公子兵，事必危矣。臣客屠朱亥可與俱，此人力士，晉鄙聽從此事則甚好，不聽可使擊之。」於是公子泣！侯生曰：「公子畏懼死耶？」公子曰：「晉鄙無罪，護惜諸將，惟恐不聽，必當殺之，是以泣耳！豈畏死哉？」言訖辭出。於是，公子請朱亥，亥笑曰：「此乃臣效命之秋也。」遂與公子行，公子過見侯生。侯生曰：「臣義當從行，老不能遠涉。請數公子行日，以至晉鄙軍之日，北向自刎，以送公子！」<br>　　公子不請，遂行至鄴，見晉鄙，與合虎符，疑之，欲無從之意，朱亥袖四十斤鐵錐，錐殺晉鄙。公子遂將晉鄙軍，下令軍中曰：「父子俱在軍中者，則父歸矣；兄弟俱在軍中者，則兄歸矣；兄弟俱在軍中者，則兄弟歸矣；獨子無兄者歸養。」得選兵八萬，乃進兵救趙擊秦。<br>　　當時，楚救趙兵亦至，三路軍馬合擊，殺退秦兵。是日，趙王及平原君自迎公子信陵君於界。卻說魏王聞知公子盜之兵符及殺晉鄙，將兵救趙，怒甚，欲誅其家屬及在魏賓客。如姬跪述前情而恕之。公子亦使衛慶將兵歸魏去訖，而公子獨與客留趙，孝成王與平原君計以五城封公子，公子聞之，意甚驕矜，而有自功這色。客說於信陵君曰：「夫人有德於公子，公子不可忘也！公子有德於人，願公子忘之也！且矯魏王令，奪晉鄙兵以救趙，於趙則有功矣，於魏則未為忠臣也。」公子聽言，於是自責，似若無所容者。趙王掃除自迎，執主人禮引公子就就西階，公子側行辭讓，從東階上，趙王等酒至暮，不忍獻五城。公子竟留趙，趙王以鄗城為湯沐邑，魏亦復以信陵奉公子。<br>　　是時，平原君用魯仲連言，不帝乎秦，秦兵既敗去，欲封魯仲連，魯仲連辭讓再三，終不肯受。平原君置酒請魯仲連，酒酣起前，以千金為魯仲連壽，魯仲連笑曰：「所謂貴於天下之士者，為人排患解紛而無取也！」遂辭平原君而去。<br>　　卻說信君在趙，聞趙有處士毛公藏博徒、薛公隱於賣漿之家。公子欲見兩人，兩人自匿不肯見。公子聞其所在，乃間步往從此二人游，甚歡。平原君聞之，謂其夫人曰：「公子日博徒、賣漿者游，不知是何等人耳？」公子聞之，乃謝夫人去曰：「平原君之游，徒豪應舉耳！不求士也。無忌自在大梁，時常聞此兩人賢，至趙恐不得見，今平原君乃以羞其不足從游。」<br>　　乃辭欲去。平原君乃免冠謝，固留公子，方留在趙，十年不歸。<br>　　卻說秦王設朝，謂群臣曰：「朕興兵伐趙，屢被魏王引兵為應，由此朕甚恨之，今汝之文武之中，誰人與朕畫策，以兵伐之？」蒙驁奏曰：「食君之祿，忠君之事，臣子之職也！臣雖不才，願將兵去伐魏！」於是，秦王遣蒙驁為將，領兵二十萬前去魏國，離城三十里下寨。魏王設朝，閣門太史奏曰：「今而有秦王以蒙驁為將，率兵二十萬來伐我國，目今軍馬離城三十頓紮，伏望陛下火速兵與戰，不然必來攻城矣！」魏王大驚，即謂偽公、假公曰：「汝二人將兵出迎！」於是，二公引兵五萬迎敵，蒙驁亦領來攻城，相遇列開陣勢，二公戰不十合，氣力不加，撥回馬便走入城，緊閉四門不出。二公走入，奏知魏王曰：「臣該萬死！臣非不欲取勝而立功，顧年紀高邁氣力不加，以致大敗，不能取勝。」<br>　　時，魏王憂秦兵強盛，不能抵敵，乃喟然歎曰：「如此誰人可敵也？」二公曰：「今有公子信陵君無忌者，為大王不肯以兵救應趙，因致盜晉鄙之兵，往趙退秦，恐我王見罪，不敢回國，目今屯於趙地，望大王以書請回。小臣二人為使，請公子回國，公子一見王書，必以骨肉為念，公子一歸，即令作書，求救於諸侯，諸侯必應，會兵可破秦師也！」於魏王寫書，令二公為使，至趙見信陵君，具說此事，將書與信陵君看畢，無忌曰；「吾不合矯王令，奪晉鄙之兵而救諸侯，誠恐我回，王必怒吾也，吾今不回。」時有毛公、薛公見信陵君不肯歸而言曰：「公子所重於諸侯者，徒以有魏也。今魏急而公子不恤，一旦秦人克大梁，夷先王之宗廟，公子何面目立於天下乎？」<br>　　語未畢，於是信陵君色變，趣駕還魏。<br>　　次日，信陵君見魏王，俯伏階下，言曰：「臣該萬死！幸我王以至親之情而赦，今臣歸國，會盟諸侯，必破秦師矣！我王休慮。」魏王下座，持信陵君而泣曰：「是朕一時不明，致使卿不肯歸國，今卿休記朕恨也！」於是封信陵君為上將軍，信陵君謝恩出朝矣！使往楚、燕、趙、韓、齊五國求救，五國聞知信陵君為將，各遣兵五萬，前來救應。信陵君率五國之兵出戰，蒙驁聞知無忌為將，領兵前來挑戰，三軍混戰，從已至午不分勝敗。信陵君親提寶劍，直取蒙驁，蒙驁以槍來迎，二人大戰三十合，蒙驁大敗而走，魏兵趨至華州河外而還。信陵君犒勞五國之兵，各還本國去訖。信陵自將兵屯紮於河外，以防不測。蒙驁將殘軍還秦國，奏知秦王。王曰：「五國如此無禮，朕誓必伐六國也！」言訖罷朝。是時，秦與六國不睦，秦王悶悶不悅，染成一疾不起，至次日遂薨。不韋同文武立子政為秦王。群臣上賀秦王。秦王謂不韋曰：「朕感卿救先君之恩，故朕得至於今日，朕稱卿為亞父。」乃拜不韋為相國。呂不韋謝恩退退朝，立其母朱氏為太后。欲知後事如何，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=107.htm>上一篇</a> &nbsp;&nbsp;&nbsp;&nbsp; <a href=109.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>