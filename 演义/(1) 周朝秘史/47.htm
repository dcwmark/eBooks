<html>
<head>
<title>開放文學--周朝秘史--第四十八回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=46.htm>上一篇</a> &nbsp;&nbsp;&nbsp;&nbsp; <a href=48.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第四十八回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>晉先軫二氣子玉　晉楚城濮大會戰</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　城上箭如雨點，射中子玉之脅，諸將忙救歸中軍，不省人事，其火攻心，急行調護，至三更方定。即寫表奏楚王，言：「晉侯背義無德，請加兵先伐晉國，然後除宋，非敢必有功，但塞讒匿之中。」楚王得表，歎曰：「晉重耳在外一十九年，險阻艱難備嘗，歷盡民之情偽，無不週知，天假其任，而除晉亂，乃天所置，安可與之相敵？」不肯加兵，遣使子玉，解宋之圍，班師回朝。使者至中軍，告以王命班師之事，子玉大怒，曰：「主上欲以我名陷於先軫豎子之手下。」令次日拔寨與晉交兵，其子進曰：「小不忍則亂大謀。今王命班師，而我父擅戰，得罪於朝廷，況我父領兵伐宋，本欲挾之以救魯、衛，今晉伐魯、衛我攻宋不下，若戰不勝，是又得罪於魯、衛也。不如遣宛春往見晉侯，令其復立魯、衛入城，然後我釋宋圍，晉侯若有不許，則交鋒之兵，不得擅戰之罪，豈不美哉？」子玉然之。遂遣宛春往見晉侯。宛春至河西見晉侯，具事以告，晉侯問於諸將？狐偃曰：「子玉之辭無禮，若我復曹、衛，而彼釋宋圍，是彼得二美，我得一美也！此事斷不可許。」群臣議論紛紛，晉侯命宛春暫退。遂召元帥先軫商議，先軫至，晉侯告其事。先軫曰：「子犯之言遂矣！楚人告立魯衛而解宋圍，是一言而定三國；我若不許，則是一言而棄三國也！既救而又棄之，失信於諸侯，若將求霸，不亦難乎？且楚有一德，我心有二怨，而欲交兵，將士必然解體矣！」晉侯曰：「然則元帥之見如何？」軫曰：「不如詐約魯、衛之君，若能背楚我則復立其為諸侯，魯、衛之君感我德絕於楚，我囚宛春以激其怒，然後交無有不克！」晉侯大喜，遂遣二使告魯、衛之君使其絕楚而後復立之。又令囚宛春於寨內。<br>　　卻說衛成公被晉將軍士會逐出在襄牛，得晉侯之書，喜不自勝，令使者告絕於楚。大夫寧俞曰：「不可！此晉人間我與楚相絕，然後我兵無援，一戰而滅。況楚子乃主公之婿，豈可絕之！」成公不聽，遂遣使告絕於楚。楚王得二國之書大怒，曰：「子玉不聽朝命，專兵在外，絕我曹、衛。」急令下大夫鬥越椒召子玉班師，如違三日，即賜其死。<br>　　越椒星夜來至大寨宣詔，子玉聞知，哨馬又報晉人拘留宛春，心氣復攻，箭瘡迸裂，倒翻悶於座下，諸將扶起，半晌方醒。中軍咨謀鬥宜申曰：「事到如今，不得不戰。」子玉遂令鬥勃為先鋒，子西將左軍，孫怕將右軍，撥圍宋之兵，殺奔河西，對晉營二十里下寨。晉侯聞楚兵大至，謂諸將曰：「昔我受楚子厚恩，曾云遇於中原，我則退兵三舍以報楚惠，今楚兵在此，不可食言。」遂調前鋒，退九十里下寨，然後交鋒。<br>　　晉侯傳令，軍退九十里下寨。先鋒欒枝曰：「成得臣出兵，我主若退三舍，是君避臣，可不羞辱大國？」子犯曰：「此我主守信報惠，非避其勢也！」晉兵是日，退屯於城濮。子玉聞晉退兵三舍，以其為怯，尋夜追至城濮，靠山下寨。次日遣小卒下戰書於晉侯。書曰：<br>　　　　圖王霸業，自古有之，何得回我先鋒，伐我鄰國？今治甲兵三十萬，戰將五百員，佈陣城濮之北、有莘之野，約次日展時三刻，略交其鋒，非必能定雌雄，但姑與君之士卒角力相戲，使臣與君憑軾而離目焉！周襄王二十年夏四月上旬，大楚西征元帥得臣書。<br>　　晉侯得書，問於群下曰：「吾欲與楚一戰，以決勝負，但受楚之厚惠，此事若何？」諸將成曰：「目今齊、秦兵集，將士奮發，不戰更待何時？」晉侯曰：「吾夜來夢與楚子相搏，我輸彼贏，楚子伏我身上，此不祥之兆，不如還兵勿戰？」子犯曰：「此吉兆也！主公仰臥是天助也！楚子伏己是伏罪也！<br>　　此主晉勝楚敗之兆，何為不戰？」晉侯大悅，遂作書以回子玉。書曰：<br>　　　　吾以楚君之惠，不敢遺忘，故退兵三舍，既承戰命，敢不治兵，但願元帥，戒爾車乘，敬而君事。次日有豐城下一接，以定晉楚雌雄。至期相見，再不重白。<br>　　卻說次日，楚子玉調先鋒鬥勃領精兵五千，屯於酅山迤東；副先鋒鬥克領精兵五千，屯於酅山迄西；子西領精兵五千，屯於酅山迄南，潘謨領精兵五千，屯於酅山北隅。晉侯登有莘之墟以觀兵典，見其形勢雄盛，大有懼心。歸至帳中，夜間不能假寐，忽聞輿人誦之曰：「原曰每捨其舊而新是圖。」晉侯心下疑惑，不知此謠何意，乃召先軫問之？先軫大喜，曰：「明日必破楚矣！」號令諾將，準備出陣廝殺。楚子西告子玉曰：「先軫智勇全才，行兵必藏機變，元帥務必小心。」子玉恃其兵強，藐視晉軍。<br>　　及至天明，兩家出陣。晉胥臣蒙馬以虎皮，先犯陳、蔡。<br>　　陳、蔡兵亂，欒枝曳柴而偽遁，楚人追之，忽聽鼓聲三喝，晉、楚陣圍，兩家文兵，楚馬見晉馬身蓋虎皮，俱各驚伏於地，打也不動，臼季斬鬥奇，大殺一陣。子玉忙殺轉本陣，晉兵四面八方，重圍三匝，左士會，右欒枝，前有舟之僑，後有狐子羽，交爭殺進。先軫在有莘墟上傳令，毋得走了楚得臣，得臣自辰至午，困在重圍，身被數十刀槍，猶自力戰不乏。其子孫伯與鬥越椒雙雙殺人重圍，三人馬腹相挨，殺出有莘谷口，回視城樓之野，死屍滿地，哀號震天，大敗而逃。正是：<br>　　父哭子兮遭箭死，兄號弟也被刀傷，屍山擁塞川源竭，血水橫流湖海江。<br>　　鬼火焚焚生古道，悲風颯颯起沙場，可憐萬數英雄命，盡帶當時矢石亡。<br>　　楚兵二十萬，及是殺至谷口，剩軍不止三萬，馬軍只存四百餘騎。<br>　　子玉困乏，其子與諸將挾夾行上二十里，遇哨馬報：「秦將白乙丙，劫掠大寨，火焚吾之糧草！」玉調副將屈謨往救，行不數里，遇白乙丙於中途，二馬戰不數合，白乙丙敗走，屈鞭馬追上五里，西河左岸一彪人馬殺出，當先一將大叫曰：「楚狗走往何方？吾乃齊將軍崔天也！奉先元帥軍令等候多時！」<br>　　屈謨更不打話，直取崔天。崔天拍馬迎敵，戰二十合，不分勝負，白乙丙拍馬夾攻，又戰數合，屈謨措手不及，被崔天斬於馬下。欲知後事如何，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=46.htm>上一篇</a> &nbsp;&nbsp;&nbsp;&nbsp; <a href=48.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>