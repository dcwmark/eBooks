<html>
<head>
<title>開放文學--周朝秘史--第一回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}

 </style>
</head>
<body bgcolor="#FFFFFF" text="#000000" style="font-family: BiauKai;">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right>本書始 &nbsp;&nbsp;&nbsp;&nbsp; <a href=1.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第一回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>蘇妲己驛堂被魅　雲中子進斬妖劍</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　話說紂王名受辛者，帝乙之幼子，湯王之二十八代孫也。<br>　　都朝歌，國號商。帝乙有三子，長曰微子啟，次曰微仲衍，皆是庶出，三曰受辛，乃正宮所生。帝乙嘗欲立微子啟為太子，群臣皆諫，宜立正宮之子。於是，立受辛為太子。及帝乙既崩，群臣奉受辛即位為紂王。紂王生性聰明，才力過人，手能格猛獸，身能跨駿馬，智足拒諫，言足飾非，常自以天下之人皆出己下。當時天下小鎮諸侯有八百餘國，四方各設一大鎮，為諸侯之伯，每歲一貢，三年一朝。各方大鎮，率其小國入商，兩班文武，有王子比干、微子、微仲、箕子、膠鬲、梅伯、雷開、商容、蜚廉、惡來、費仲等，相與輔弼。即位七年，是歲癸丑，諸侯合當大朝。東伯侯姜桓楚，西伯侯姬昌，南伯侯鄂宗禹，北伯侯崇侯虎，各率本方小國，齎寶入朝。當時，紂王好聲色，不理國政，及諸侯來朝，紂令各貢美女五十名，選入後宮灑掃。<br>　　北伯侯崇侯虎出班奏曰：「臣聞冀侯蘇護，有女儀容絕世，美貌無雙，可充掖庭歌舞。」紂王大悅，即詔蘇護歸國，送女入朝。蘇護出朝謂同僚曰：「主上荒淫必致敗亡，吾女豈作宮廷之妾，而陷喪身之禍乎？」遂回冀州，絕貢不朝。不覺一年，各方俱進美女，獨蘇護之女不至，又絕一年之貢。蜚廉奏曰「蘇護故違王旨，不進宮女，又絕朝貢，王如不征，難以統馭列國。」紂王然之，遂令蜚廉，操練將卒，發駕親征。左司空箕子諫曰：「蘇護誠有大罪，不可不征，然調本方侯伯征之足矣，何必親勞聖駕。」紂王納其言，遂詔西伯侯姬昌，北伯侯崇侯虎，兩鎮合兵，以征蘇護。<br>　　使者至岐州，姬昌接旨，管待王使，謂群下曰：「蘇護忤旨失貢，天子詔我合兵征之。兵者兇器，不可輕動，今欲遺書，令其入商待罪，誰願一往？」大夫散宜生出班願往，姬昌即遣宜生往冀州，一面又遣使止北伯崇侯虎之兵。散宜生直投冀州，蘇護延入府堂，分賓主而坐。護曰：「大夫辱臨敝邑，有何見諭？」宜生曰：「賢侯累失朝貢，天子詔西伯，加兵征伐，西伯體好生之德，按甲未動，先命宜生督公入朝，公能從之，入商待罪，庶可保全首領。」蘇護曰：「主上失道，聞吾女頗有姿色，前歲入朝，挾吾進女後宮，此吾所以惡其失道，故絕進貢，今召西伯征吾，吾寧死於西伯臺下，豈肯更入無道之朝？」<br>　　宜生曰：「主上既慕令愛姿色，明公即送入宮，女受掖庭之寵，公為掖庭之貴，豈不美哉！何必拒王命以取大禍？」護沉思良久曰：「吾本誓不朝商，今承西伯明教，敢不奉從。願大夫復命，來日即親送小女入商待罪。」散宜生大喜，相辭而別。<br>　　次日，蘇護收金帛，修謝表，香車輦，壯士二百名，親送愛女入商。其女名妲己，年方十七，姿色冠世，繡工音樂，無不賅備。登車之日，父母兄弟，俱各痛哭，不忍分別，護即麾車馬出城。行不數日，至恩州館驛安歇。本驛首領告曰：「此驛幽僻，淫邪所聚之地，往來游宦被魅者多矣！賢侯不宜寢之於內。」蘇護叱曰：「吾送后妃入朝，天子有詔在此，何魅之有？」即令妲己寢於正堂，數十婢妾，各持短劍，密衛榻之左右，燃燭焚香，親封其戶。戶外又令壯士，持利器，互相替換，巡視不息。將至半夜，忽有一陣怪風，從戶隙而入中堂。侍妾有不臥者，見一九尾狐狸，走近臥榻，其妾揮劍斬之，忽燈燭俱滅，其妾先被魅死。狐狸盡吸妲己精血，驅其魂魄，托其軀殼，臥於帳中。<br>　　殆及天明，蘇護啟戶，問夜來動靜，見妲己依然如故，令壯士巡搜驛內前後，果見一妾被其魅死。蘇護大驚，遂不少留，即登車馬起程，不知妲己早被狐狸所魅。車馬行至朝歌，先進表章，待罪朝外。紂王覽罷表章，宣妲己入朝，見其儀容妖姣，花貌絕倫，不勝歡悅，曰：「此女足贖前罪，何必齎金帛！」<br>　　遂赦蘇護，官復原職，又遣使齎金帛，賞分姬昌。崇侯虎聞知，怨姬昌專功受賞，遂有陷害姬昌之意。<br>　　紂王即日立妲己為貴妃，妲己謝恩侍宴。紂王熟視其貌，卓冠宮庭，令其歌，操百樂，無所不通。紂王大喜，因妲己如天仙下降，遂另建受仙宮，與妲己朝夕喧歌。令師涓作靡靡之樂，其音隱寓北鄙殺伐之意。每令師涓歌彈，妲己嬌舞，紂王即鼓掌大笑，曰：「觀卿等歌舞，真為世所罕有！」於是，紂王遂荒朝政，日與妲己宴游不息。<br>　　時，終南山有煉氣之士，號雲中子者，一日出遊，見冀州之分，妖氣上衝室壁，即令道童取照魔鏡引之，其妖乃千年老狐之狀，落在商都。雲中子歎曰：「吾不掃除此魔，則陷民喪國。」遂令道童砍山下枯柏木，削成劍，佩帶入朝歌。道童曰：「吾師欲除邪魔，用此枯木之劍如何？」雲中子曰：「千年老狐，非千年枯木，不能以觸其形神。」遂扮為遊方道士，直往朝歌，遍觀都內之氣，其妖出於宮掖。<br>　　次日，具表獻劍，紂王宣入，問其何來，雲中子曰：「小道方外煉氣之士，昨觀妖氣衝於室壁，及小道至京師，遍詢下落，此妖已入大王宮掖，特請除之！」紂王笑曰：「先生之言妄矣！朕深宮縝密，羽林虎賁，殺氣騰騰，縱有妖穢，從何而入？」道士曰：「臣觀此妖非小，若不早除，後主覆亡家國！」<br>　　紂王大驚曰：「先生何術可除？」道士曰：「臣進神劍一口，大王請懸宮中，百魅自然消滅。」紂王受劍，欲行賞賜，道士曰：「臣獻此劍，特為社稷生民而進，非圖富貴而來！」遂謝恩出朝。紂王即將木劍懸於後宮。<br>　　妲己實係老狐成精，假枉人形，聞紂王帶劍入宮，即昏臥於榻。紂王聞之，即入省視。妲己告曰：「小妾生長深閨，睹劍戟心驚目駭，恐懼成疾，萬乞除之。」王笑曰：「此遊方道士獻木劍，與朕驅邪，何必驚懼？」妲己曰：「大王玉堂金屋，有何祟魅？此方外邪術，蠱惑聖聰，乞王火速焚之，勿陷其迷。」紂王曰：「善！」即令焚劍於宮外。<br>　　次日，太史杜元銑奏曰：「妖氣直貫紫微，乞搜宮禁邪魅。」紂王又以此說問於妲己，妲己曰：「妾幼頗習星歷，略達天文，妾觀數夜以來，紫微輝朗，並無妖氣，此太史與方士交結，誣言傾陷社稷，請先斬元銑，以禁妖言，再建高樓於宮中，凡百災祥，妾願逐一明奏。」<br>　　紂王從之，令斬杜元銑之首，號令都城，再有妖言者，夷三族。<br>　　卻說雲中子未歸終南山，只在都城，見宮中妖氣未除，再欲入朝，及聞斬太史，號令都城。仰天歎曰：「不二十年，都城即為戰場矣！」遂書二十四字於西門外而去：妖氛穢亂宮廷，聖德播揚西岐。<br>　　要知血浸朝歌，戊寅歲中甲子。<br>　　百姓爭視其句，莫知意味，恐紂聞知，即塗抹之。時，宮中建樓，高十餘丈，號摘星樓，朝夕與妲己游宴其上。紂王悅其舉止，已有廢皇后、立妲己為正宮之意。一日詔正宮皇后會宴於受仙宮。皇后姓姜氏，東伯侯姜桓楚之女，性好雅重，不樂荒淫。見妲己諂媚得寵，本不欲往，然聞詔只得強赴。妲己親迎就宴。酒數巡後，紂王令師涓拊節而歌，妲己舉袖而舞，紂王左顧右盼，不勝歡悅。獨姜后俯首不觀，紂王問曰：「師涓善歌，妲己善舞，誠若天樂當前，爾何不樂觀聽耶？」姜后對曰：「妾聞明王所重在賢人君子，未聞以淫樂邪色為尚者，若尚淫邪，必有宮闈之患！」紂王聞之，頗有怒色。姜后又曰：「太史累奏，灰貫紫微，其氣落在深宮，大王全然不省，反聽妲己邪色，信師涓淫樂，斬杜元銑，以塞忠諫之路，妾憂社稷傾亡之不暇，何暇觀此淫邪乎？」紂王默默不語。姜后辭歸本宮。嬖臣費仲，知王有廢立之意，乘機奏曰：「姜后嫉忌，妄誹聖樂，大王豈可置而不問？」紂王曰：「吾欲廢后而立蘇氏久矣！正恐群臣諫諍，令其抗拒多端，吾必廢之！」次日姜后復具諫表，直上摘星樓，劾奏妲己為妖邪，師涓為讒佞。紂王覽罷，擲表於地，唾詈：「妒婦何敢妄謗吾否？」喝令左右斬之！姜后叱退武士，大詈：「無道昏君！寵嬖妾而斬正宮，焉能守社稷？」紂王大怒，左手攬衣，右手揪髮，震其四股，仰投十丈樓下。欲知後事如何，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right>本書始 &nbsp;&nbsp;&nbsp;&nbsp; <a href=1.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>
