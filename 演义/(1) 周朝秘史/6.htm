<html>
<head>
<title>開放文學--周朝秘史--第七回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=5.htm>上一篇</a> &nbsp;&nbsp;&nbsp;&nbsp; <a href=7.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第七回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>周武王議伐商辛　姜子牙檄降殷郊</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說紂王，入宮見妲己兩腮俱破，以花葉貼之，乃問其故，妲己笑曰：「適早被白鶯兒抓破耳！」紂亦信之，然不知其在牡丹下為雕鳥所搏也。自是，妲己之形，夜夜出入宮庭，宦官嬪御，多有看見。城中謠嚷，司空商容聞知，乃一日向紂王一本，單說雲中子與杜元銑除妖之事，疑或可信。今城中百姓，皆知王宮有妖，大王不省，反斬無辜之脛，剖孕婦之胎，以耗國家元氣，用召災變，臣實痛為社稷懼，紂王默思不語。妲己忙奏曰：「自有摘星樓以來，妾觀天象，並無災異，萬乘之主，殺數小民，豈為累德，此群臣妄陳異議！」紂即怒曰：「吾斬元銑，有禁在前，汝等又何忤旨！本當殺汝老匹夫，姑念為先朝之臣，何不速退！」商容遂即脫下官誥，謝罪出為庶人，百官無一敢保。<br>　　妲己專寵。紂王惟言是聽，順之者生，逆之者死。百姓入周者紛紛不息。武王升殿，聞知紂暴滋甚，問群臣曰：「先君羑里之囚，吾兄醢屍之慘，此仇未嘗少置，然先君之命不敢違忽。今聞紂王剖胎斬脛，民陷既極，欲舉弔民之師，伐商辛，公等之議若何？」太公望奏曰：「臣雖對先君曾言不可行以下弒上之兵，然商德滋昏，生民陷極，若舉兵東伐，乃代天救民，何所不可？況先君臨崩曾言，時至勿疑，看如今商命當革，民心西歸，正其時也！東征之舉，不可遲疑。」<br>　　武王大悅，即令子牙，聚集諸軍，操練講武，以待東征。<br>　　子牙並不謝恩，散宜生曰：「古者明王命將出師，必須築壇拜將，親為捧轂推輪，如此將得其用，所向皆捷。臣等請仿古制，拜將行師，名正言順。」武王曰「我令姬奭、辛桓率壯士五百，築將壇於城南五丈，按五行之數，歷三層備三才之儀。」臺成，武王駕龍車與群臣來至南郊，戒令百官，各循規矩，勿得喧嘩。<br>　　武王端拱立於臺下，散宜生執笏進曰：「主公先登，禱於天地，然後拜將。」武王歷階而上，拜罷天地。散宜生又請師尚父登壇，子牙摳衣而上，立於北面，武王請升將座，子牙三辭然後就位。武王親捧金印，降拜曰：「商辛無道，四海愁怨，今發兵順天應人，弔民伐罪，爭奈智微略短，莫知兵道，萬乞尚父為發謀之！」子牙接卻金印，曰：「天命靡常，惟德是歸，惟德愛民敬事，其運籌料敵，尚之職也。」於是，子牙降座，請武王升南面位，行君臣禮拜謝恩。群臣在臺下者，各相告曰：「今日得見先王拜將之制也！」武王下臺，命駕而歸。散宜生曰：「拜將雖行，捧轂之禮未盡，望主公宜盡誠心，勿慕虛名。」<br>　　於是，武王請子牙坐中軍之車，雙膝跪下，為捧車之轂，推車之輪。命辛甲為引車駕先行，自與群臣在後，揚揚歸朝。滿城百姓，無不稱羨。<br>　　武王升殿，封子牙為東征大軍師，兼督內外諸軍事，賜公牌一百，寶劍一口，自大夫以下，斬砍自由，子牙謝恩。武王曰：「克商之兵，尚父當用幾桓？」子牙對曰：「東征之兵，只和三萬六千五百人，破商必矣！」武王曰：「商雖無道，其兵不下百萬，戰將尚滿千員，今尚父以三萬六千五百之兵，何能克商？」子牙對曰：「臣聞用兵之道不在多寡，而在仁智。<br>　　今商辛無道，殘虐下民，雖有雄兵百萬，諒亦必不盡力。主公以堂堂義兵，名正言順，以一當百，勇氣十倍。況臣用三萬六千五百之人者，法周天三百六十五度之數，自有克商之術。」<br>　　武王曰：「善！」即詔子牙，次日操軍練卒，以備東出。<br>　　次日，子牙升帳，召集辛甲、尹逸、祁宏、太顛、閎夭一班武將，戒令各率本部，屯於教場，操演韜略，定先鋒，然後調遣。諸將得令，各率本部，至教場中，分散屯立。第一隊，殿前軍騎將軍，姓尹名逸字存道。青袍錫甲，方天畫戟，領兵七千三百，各服青衣，執青旗，屯於東方。第二隊，引車左將軍，姓辛名甲字繼先。紅袍銅鎧，耿日鋼刀，領兵七千三百，各服紅衣，執紅旗，屯於南方。第三隊，耀威大將軍，姓祁名宏字子開。白袍銀鎧，丈八蛇矛，領兵七千三百，各服白衣，執白旗，屯於西方。第四隊，鎮西大將軍，姓閎名夭字英美。<br>　　&#30338;袍鐵甲，九節神鞭，領兵七千三百，各服&#30338;衣，執&#30338;旗，屯於北方。第五隊，鎮國大將軍，姓太名顛字守正，金甲黃袍，開山鐵斧，領兵七千三百，各服黃衣，執黃旗，屯於中央。子牙綸巾羽扇，升坐中軍，諸將參見已畢。子牙令軍吏竊通諸將，挨次而出，各逞其勇。子牙又逐名訓飭了一番。令其各按部位，勿得亂軼。<br>　　次日，上策請武王發駕親征。武王即留二弟姬旦、姬夷、群臣等守國。即日大兵出城，旗旌掩日，刀戟橫空，詐稱五十萬，殺奔朝歌。行至三日，忽有一陣怪風，從子牙馬前飛塵卷幕而起。子牙喜曰：「今日當有破商大將，從西而至。」眾皆不信，行近潼關，西北角上有一將，年約十五六歲，身長九尺，腰闊一圍，肩抱大斧，高叫：「西兵且住！等我來見軍師。」<br>　　辛甲俱以為奸細，射住陣腳，問是何人？其將曰：「吾乃西伯侯所生之子雷震也！」辛甲莫知其故，引見子牙，子牙亦不知其故，奏知武王。武王曰：「吾聞昔者，先君入商之時，因避雨於燕山，忽然雷破棺中女胎，得一男子，因名雷震。莫非此子嗎？」召而問之，果是雷震。武王曰：「汝在何處，今日至此？」雷震曰：「臣自蒙先君恩救，當時有雲中子收臣，養於終南山，一十五年，終日教臣演習武藝。前日吾師因觀天象，言商命當改，諒主公必然起兵東伐，故命臣下山助陣。臣願乞一先鋒印掛，力破無道！」<br>　　武王顧子牙曰：「此乃先君所收，亦吾弟也。可改為先鋒印乎？」子牙曰：「軍冊已定，不可輕改，但立為保駕大將軍，建功若多，然後改職。」武王然之。遂封雷震為保駕大將軍。<br>　　兵進屯於關下，先鋒辛甲回稟：「潼關不開，何計進兵？」子牙曰：「關主與吾曾有舊約，兵至東伐，彼要相助。汝且按甲勿動，待我修書，詔其來降，如不納降，然後進兵。」辛甲乃退。<br>　　當時子牙即修書遣使，上關來見殷郊。殷郊與姜文煥，朝夕操兵講武，專侯合同東伐。有哨馬來報：「西伯兵至，未知真實，所以未敢放關！」及得子牙之書，拆而讀之曰：尚自違殿下，直到岐州，感西伯恩遇，位絕群僚。今聞商德滋昏，生民陷溺，惟我主候，上敬天時，下恤民苦，築壇拜尚為軍師，大發精兵，前欲東伐。前承合兵助陣之言，敬有此告。倘殿下憤雪重仇，深憂民溺，望乞到關會議，共舉征旗，只此直明，引領而待。<br>　　殷郊覽罷大驚曰：「姜尚一貴如此耶？」即日同姜文煥收拾本關軍冊糧簿，直請子牙。子牙延入中軍，各敘款曲，即引見武王。武王受其軍冊，即封殷郊為東征大將軍，姜文煥為各營都巡檢。大兵遂過潼關，直抵黃河。守將胡雷聞知，急引弓弩，列於河內，以拒西兵。子牙自督先鋒進兵。辛甲請計，子牙責曰：「逢山開路，遇水搭橋，乃前部之事，何反來問我？」<br>　　辛甲曰：「船支已備，但不能擋抵其箭。」子牙密書數行字與辛甲，領計而歸本寨。即令南宮適領五百船支，密渡上流。日引數百船支，擺列河下。將至酉末，令各船燃起火炬，鳴金吶喊，詐若犯岸之勢。胡雷急令萬弩齊射，西舡漸漸撐進岸上，箭如雨點，然隔河而箭矢落空。將至二更，哨馬來報：「南宮適部兵，已渡上流！」胡雷大驚，抽兵來救上流。辛甲揮進諸舡，一齊投上東岸。南宮適引兵殺至，胡雷拍馬迎敵，戰不數合，欲從僻路走入城中。辛甲追及，大喊一聲，拖翻下馬。武王大駕亦到黃河，辛甲解胡雷來見子牙，子牙斬卻胡雷。令辛甲速進兵攻澠池城。<br>　　澠池城主秦敬，聞知大驚，堅閉不出，修書洛陽，問徐蓋求救。西兵攻打不息，城池將陷，秦敬大恐，心中無計。時，澠池城東有軒轅廟，傾頹冷淡，廟中有木刻千里眼順風耳，二小鬼乃托化為人，前見秦敬曰：「吾乃城東小民，頗能武藝，今西兵攻城，聞主公欲降，小民願出力解圍。」敬曰：「汝姓甚名誰？」二人脫口虛報曰：「小民姓高名明，弟名覺，至親兄弟。」與他盔甲兵器演武，慣習如飛，秦敬大悅，即令掛左右牙將之牌，俟破敵勝回之後，再奏商王加封官爵。二人領兵出城之日，南宮適力不能支，屢為所敗，遂堅守不出。子牙令殷郊、雷震，各引本部伏於澠池城下，候辛甲戰敗，高明兄弟追趕，爾殺入城中，二將領計而去。<br>　　次日，辛甲披掛盔甲，抖擻精神，引兵挑戰。高明兄弟果然殺出，南宮適、辛甲與之交戰十合，復又抵敵不住，撥馬逃回，高明兄弟並不來趕。雷震、殷郊回告子牙，子牙正驚疑間，忽報：「高明使者遞書到！」子牙召入其卒，手持一牌，書兩行曰：「姜尚不必深思苦索，汝之淺謀皆在吾之胸臆，若不解圍速退，五萬兵馬片甲不歸。」子牙讀之，叱退小卒，大異曰：「此莫非魅耶？」是夜觀澠池縣內，妖氣甚盛，即取照魔鏡引之，二將果然露出本相。子牙笑曰：「原來是此二畜生！」<br>　　諸將請問曰：「是何怪也？」子牙曰：「此乃千里眼順風耳塑於神廟以察百邪者是也！」諸將曰：「然則何計可破？」子牙曰：「吾若設計，彼必聽見，不能得致。」乃召殷郊、雷震二將，密囑其計而出。<br>　　次日，子牙親出陣前，大叫：「高明兄弟，何不出馬打話？」高明曰：「釣魚野夫見識，焉能出吾之手？」子牙曰：「你武藝頗高，吾今排下一陣，你敢來打陣乎？」高明曰：「你且排下，與吾觀看！」子牙即將本寨士卒分為九隊，開八門，內設日月二宮，星辰垣位。又令南宮適、姬叔度、祁宏、尹逸各引四十九名壯士，分為四隊，排列紫微之四方，以按二十八宿。又令雷震著青袍，執銅錘；殷郊著紅袍，帶火箭，立於天門左右，以按雷電二神。又令太顛、武吉、閎夭、辛甲、姜文煥共引二千四百旗鼓，旋進陣內，以按五行二十四氣。高明看見，謂高覺曰：「此老賊排下天陣，又以旗鼓雜處，以壅吾之聞見。」高覺曰：「然則，當從何門打入？」高明曰：「直從天門打入！」<br>　　次日，子牙大叫：「高明識吾陣乎？」高明出馬曰：「此乃天陣，焉有不識？」子牙曰：「敢打陣乎？」兄弟笑曰：「破此陣易如反掌，焉有不敢！」遂引高覺，拍馬殺入天門。子牙將太白之旗一麾，諸將金鼓亂鳴，旌旗雜舞，九宮混亂，八門改變。高明兄弟欲尋武王之座，陣中昏黑，左衝右突，不能得出。欲舒千里之眼，則旗幟掩映，不能得見。欲開順風之耳，金鼓亂振，又不能聞。自辰至午，困於陣中。子牙指麾諸將，殷郊連放數枝火箭。高明兄弟將露本相，雷震輪起銅錘，望高明一打，金光散亂，二人乘空而走，諸將亂殺一陣，遍搜不見高明兄弟。子牙急令乘勢打入澠池，秦敬大驚無措，即欲從西門走入洛陽，辛甲追及斬之。西兵入城，收其府庫，出榜安民。<br>　　忽報：「城東軒轅廟，有木刻小鬼，俱被劈去頭顱。」子牙即令焚卻破廟。大兵望洛陽而進。<br>　　是時，伯夷、叔齊隱居洛舊城內，見武王車駕至此，二人乃叩武王之馬首而諫曰：「父死不葬，援及干戈，可謂孝乎？<br>　　以臣弒君可謂仁乎？」武王心知其賢，亦不致罪，左右欲殺夷、齊。太公曰：「不可，此義人也！」命左右扶而去之。武王伐紂有天下，伯夷、叔齊恥食周地之粟，乃隱於首陽山下，采薇而食，作歌自悲曰：登彼西山兮，彩其薇矣。以暴易暴兮，不知其非矣。神農虞夏，忽焉沒兮，安適歸矣。吁嗟徂兮，世之衰矣。<br>　　後遂餓死於首陽山下。欲知後事如何，且看下回分解。<br>　　後人有古風，以弔其義者，今並錄於此云：<br>　　商澤涸，商民苦萬狀，呻吟思樂土。獨夫之心日益驕，周家沛作援民雨。噫嘻！此心將何舉，諄諄秉義留車輿。成成宗廟已丘墟，收習藏身恥周粟。君不見，首陽山下人，至今千古揚芳譽。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=5.htm>上一篇</a> &nbsp;&nbsp;&nbsp;&nbsp; <a href=7.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>