<html>
<head>
<title>開放文學--周朝秘史--第十六回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=14.htm>上一篇</a> &nbsp;&nbsp;&nbsp;&nbsp; <a href=16.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第十六回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>嬴非子牧馬受封　十丈臺李巫監謗</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　孝王升殿，問群臣曰：「朕承先王餘緒，國家帑藏，不知充盈否？」太僕寺卿唐夢騶奏曰：「國家瓊林御庫器械衣甲帑藏俱各充盈，惟馬廄中，數年以來先王累出征討，今將空乏，乞陛下別選養馬者，主其馬廄，調養蕃息，庶幾可以備用。」<br>　　王曰：「馬政，國家大事，誰能任其調養？」夢騶奏曰：「臣聞犬丘縣有民姓嬴名非子者，善能養馬，陛下不必宣他入朝，只給它馬三千匹，令養於渭之下數年，馬若蕃息，然後宣入朝廷，以備應用。」王准其奏，差使臣齎詔往犬丘縣，取嬴非子。<br>　　犬丘縣守臣接得聖旨，拘得嬴非子到公廳下，謂之曰：「朝廷有旨，差汝掌馬廄，給與牝馬三千，調養於汧渭界上，候待蕃息，然後宣汝入朝。」<br>　　非子得旨，當官給出牝馬三千，直奔汧渭界來。戈矛駕列，積草屯糧，朝夕調護。汧渭界上近西戎，西戎產馬最盛，非子往來界上，見西戎小卒，每日驅馬在汧渭河中飲浴，非子心生一計。號令左右，次日驅牡馬一千餘匹，浴於汧渭河中，將牝馬一千餘匹皆繫於綠楊之上岸口，欲騙西戎之馬。西戎果驅良馬二千餘匹浴於上流，本廠牡馬浴於下流，見岸上牝馬不下河中，牡馬嘶鳴不已，上流西戎之馬，聞下流馬聲亂鳴，盡奔下流同浴，見上岸牝馬嘶鳴，河中眾馬一齊奔上綠楊岸來，戎卒不能濟渡，被本廠士卒不分華夷之馬，盡行驅入渭城。不數年，馬大蕃息，得萬餘匹。非子驅入京師，來見孝王。孝王大喜，以秦地封非子為附庸。唐夢騶為大司徒。是歲冬孝王崩，在位一十五年，壽六十五歲。群臣唐夢騶等，奉太子燮即位，是為夷王。夷王即位，楚衛二侯不朝，雖來朝者驕傲無禮，王乃降階以接諸侯，虢公諫之乃止。因楚熊渠、衛項公二國諸侯不來朝貢，正欲起兵伐楚、衛。忽報：「太原虜金刀四大王，部領戎兵十萬，反至俞泉。」夷王聞報大驚，曰：「諸侯有楚、衛之患，夷虜有太原之兵，叫朕若何區處？」遂憂成疾而崩，在位十六年，壽六十歲。遺詔命司寇虢公、司空虢仲扶太子胡即位，是為厲王。<br>　　厲王為人暴虐，亂淫酒色。謂榮夷公曰：「朕欲征討楚、衛，國家財用不足，何以處之？」夷公奏曰：「當今諸侯失貢，國家財用不足，依臣愚見，必須將畿內之民，無分老幼，每丁歲十繒，不出數年，國家庫藏皆盈，然後可以養兵征討。」厲王大喜！大夫芮良諫之，厲王不聽。遂用榮夷公，以主其事，百姓怨謗，作詩以刺時政。王怒，使榮夷公率兵搜怨謗之民，斬之。榮夷公曰：「萬民眾口，何可盡殺？臣聞衛國有李巫者，善咒水之術，能知人間之事。王宣李巫來朝，以監國人。謗者殺之，無謗者赦之，則百姓之怨謗息矣！」王差使臣，往衛取李巫至京，使之弭謗。在宮中建十丈高臺，李巫坐在壇上作法念咒，經七日下壇。奏曰：「城中四方，怨謗之男女共有二萬五千餘人，各具姓名以上。」厲王大喜，令榮夷公，將男女二萬五千餘人，盡行誅戮於市。國人自是側目相視，心下含怨，口不敢言。王喜謂召公曰：「朕能弭謗矣！」召公奏曰：「此非弭民之謗，乃障民之口也！夫民慮之於心，而宣之於口，成而行之，胡可壅也？今王塞民之口而遂上之過，臣恐百姓不敢言而王過益深，社稷危矣！」<br>　　厲王不聽，日貪酒色，不理朝綱。使榮夷公斂民財，民不敢怨，乃相率操戈為亂，王不知其由，出獵北門，榮夷公為御。<br>　　城中百姓喧噪訕於北門，王命榮夷公捉之。榮夷公未及動刀，百姓先將榮夷公殺於馬下，爭來相刺，厲王發即走歸朝，六街百姓遮擁來殺，王不能前進，乃望彘而走。後人有詩曰：古云國本是良民，周夷昏庸枉殺生。<br>　　一旦蕭牆災禍起，不知身死霍州城。<br>　　召公穆、周公和見城中百姓大亂，問其緣由，百姓咸訴曰：「天子無道，重斂民財，使我父母凍餒，兄弟妻子離散，少出怨言，則聽巫說，盡行殺死，是以民不堪命，見王出遊，我等擊之，以泄其恨！望宰公放活以救民生。」二公自相謂曰：「欲問其逐君之罪，誠恐生變，但撫慰之！」遂對百姓曰：「汝等歸家，我迎回聖駕，奏天子，赦汝之罪，改彼之過，何如？」百姓咸號泣曰：「如天子回朝，我等必盡受誅，不如冒死生變！」二公只得回朝。時，太子年幼，二公相與共和朝政。<br>　　厲王竟死於彘，在位三十七年，二公奉太子靖即位，是為宣王。<br>　　欲知宣王如何為政，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=14.htm>上一篇</a> &nbsp;&nbsp;&nbsp;&nbsp; <a href=16.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>