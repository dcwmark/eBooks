<html>
<head>
<title>開放文學--周朝秘史--第二十回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=18.htm>上一篇</a> &nbsp;&nbsp;&nbsp;&nbsp; <a href=20.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第二十回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>穎考叔舍羹悟主　州吁恃寵弒桓公</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說莊公，後來忽然悔悟曰：「子母之情天高地厚，一時忿恨速誓太深。」然心雖悔悟，而終不迎回。潁考叔為潁谷封人，一日來見公，公賜考叔食，考叔再拜食之，乃遺內而不食。<br>　　公曰：「長者之賜，何故食羹遺肉，莫非輕吾賜乎？」考叔拜曰：「小人有母，未嘗君之賜，請命以遺之，榮幸大矣！」公惕然曰：「爾有母遺，我獨無母？」考叔知莊公悔悟，乃請其故？公具其事語之。考叔曰：「何不迎太夫人以歸？」公曰：「無如誓言太重！」考叔曰：「云何？」公曰：「不及黃泉，無相見也！」考叔曰：「此亦不難，命人掘地及泉，從穴中相見，有何不可？」公從其說，乃命人從潁城掘地穴，深十餘丈，及泉水。公遂於穴迎武姜而出。當時，子母相見，其樂融融，子母慈愛如初。<br>　　莊公既迎武姜歸養，修理國政，來朝周。平王聞鄭伯來朝，謂西虢公曰：「鄭侯父子，秉國政事，朕恐其權柄太重，日後有不朝之患，欲分政事與卿，以為何如？」西虢公叩首曰：「小臣不才，何可同聽國家政事？鄭侯為國大臣，若分政與小臣，鄭侯必取怨於陛下，致禍於小臣，不敢奉旨！」王默然退朝。<br>　　有以王欲分政虢公之事告莊公者，莊公不悅。<br>　　次日進朝，解簪笏於殿陛，叩首曰：「臣荷聖恩，父子相繼，以秉政事，臣恐下僚猜忌臣為專權，願拜還歸鄉，以守臣職。」平王曰：「卿何出此言？朕與西虢公共議，國家政事繁冗，恐妨卿等，欲分政與之同理，而虢公再三推辭，朕亦罷其事，卿且勿疑。」莊公再三叩頭，願罷王政。王又曰：「卿之先侯有大功於國，托付大政，今卿猜忌，朕心何安？卿堅意疑朕，朕即命太子狐為質於鄭可乎？」莊公又拜曰：「從政罷政，乃臣下之職，焉有天子委質於臣之禮？」王曰：「否！此非朕委質於卿，始釋目下之疑，而全君臣之義。」莊公再三不敢受旨。群臣奏曰：「陛下既質太子於鄭，可令鄭亦使質子於朝，君臣兩無猜忌，庶全上下之恩。」王曰：「可！」莊公先使世子忽為質於朝，然後受旨，受太子狐歸鄭國，是為周鄭交質。<br>　　卻說叔段被誅，有一子名滑，投衛借兵復父仇。衛桓公問曰：「公子何為單騎而來？」滑哭曰：「因伯父無道，殺吾父於鄢，囚祖母於潁，滑孤窮無奔，時投賢侯，乞興一旅之師，代滑救祖母，雪父仇，則沒世不忘也！」衛桓公不知叔段無義被誅，遂發兵一萬，與復父仇。滑得衛兵一萬，望鄭殺來！<br>　　莊公聞滑兵至，問於群下，子封曰：「斬草不除根，逢春復蔓延。今滑不知父為有罪，反奔衛起兵，此衛侯不知叔段之非，故為起兵，以救祖母為辭。依臣之見，莫若奉尺書於衛侯，使衛侯押回滑兵，則滑勢孤，不戰可擒矣！」公曰：「然！」<br>　　遂修書遣使，從間道投見衛桓公。桓公得書讀曰：衛賢侯尊聽，寤生語白：家門不幸，骨肉相殘，誠有愧於鄰國，然封京賜土，非寡人之不友；聚兵懷亂，實叔段之不恭。<br>　　故寡人捨骨肉之愛，念社稷之重，效周公以誅管蔡，循重華以除四凶，況叔段之亂，悉由母氏偏愛，天性在上，不敢虧倫，亦已備駕迎歸。逆姪昧父之非，奔投大國，賢侯不知其為非義，勞師遠降，敬奉寸牘，乞班三軍。為擒逆滑，使唇齒之邦，不致傷和，人化之分，無教乘戾。此非寡人敝國之幸，實後世亂臣賊子之昭鑒也。只此直訴，乞惟虎視，幸甚！<br>　　周平王四十九年十二月上旬書。<br>　　衛桓公鑒書大驚曰：「錯行此兵矣！原是叔段不義，以致喪身，發兵代滑復仇，則是助桀為虐矣！大不可矣！」遂差使星夜追回三軍，修書回報。<br>　　時滑兵已圍延廩，放火焚城，使者未到寨，鄭莊公見滑兵破燒延稟，發大兵三萬救之。滑見鄭兵眾猛，乃從衛使班師，遂投於衛。子封謂莊公曰：「衛侯既許抽軍，其軍又從逆滑焚我延廩，掠我人民，莫非其中懷詐，此從亂之兵不可放回！」<br>　　公曰：「然。」號令諸將，衛兵盡行坑陷。衛之殘兵，投回本國，報與衛侯。衛侯不認助滑之過，意欲為之復仇。乃問群下，石碏曰：「不可！鄭雖坑吾兵一萬，皆我助滑為亂所取，罪在我而不在彼，姑含忍以俟鄭有他故，然後會諸侯之兵伐之，彼俱無辭。」衛侯曰：「卿言是也。」<br>　　卻說衛桓公有弟名州吁，乃衛莊公嬖妾所生之子，其人暴戾，好弄刀劍。石碏常諫莊公曰：「臣聞教子以義方，弗納於邪！」莊公不聽，吁又與石碏之子石厚游，石碏每責厚勿與之游，弗聽。一日，州吁與石厚言曰：「吾與兄同承父業，而兄獨承父位，子盍為我謀之？」厚曰：「公子不見鄭叔之遲疑，反受鄭伯之誅乎？」吁曰：「然則若何？」厚正欲以箸畫計，忽左右入報曰：「周天子崩！新君即位。」<br>　　平王之孫名林，是為周桓王。來日，桓公欲往周朝賀，厚謂吁曰：「此計成矣！汝兄明日往周朝賀，可餞兄於西門，酒至半酣，抽出短劍刺之，臣下有言者，命壯士斬數首示眾，則諸侯之位，垂手可得也！」吁大悅。次日，帶壯士五百，伏於西門，袖藏短劍而餞衛侯。衛侯謂吁曰：「我此回往周有托賢弟與群下，可代治本國政事，我不日便回。」吁曰：「兄侯放心，政事有弟，不必掛念！」酒至三巡，吁袖出短劍，刺侯之額，即刻而殂。時，周桓王元年春三月戊申也。從駕將軍宗守素大聲曰：「州吁弒君，眾人下手討賊！」吁之伏兵四起，將守素斬首，懸於旗上，鼓噪入朝，號令群下曰：「兄侯政弱，不能立國，故喪兵於鄭，我今奉母命嗣位，群下有異議者，可觀宗守素為令！」群臣驚懼，皆稱千歲。潛淵居士讀史詩云：<br>　　教於由來美義方，純臣石碏美聲揚。<br>　　莊公寵孽忘忠諫，致使儲君兩下亡。<br>　　吁既即位，大宴群臣，拜石厚為上大夫。且曰：「吾欲興兵報鄭之仇，卿等有何計議？」石厚奏曰：「當今鄭與齊結連，一衛之兵，難以復仇，莫若使人於宋、魯、陳、蔡四國結好，連兵以進，鄭可伐矣！」吁曰：「陳、蔡小國也，可挾以連，宋魯大邦，焉能結連？」厚曰：「吾聞魯之政事乃公子翬秉之，若遣使厚賂公子翬，魯兵必起。又聞宋穆公將死，乃以大位不傳於子，而傳於其弟，馮怨父而嫉與夷，出奔於鄭，鄭伯納之，常欲與馮起兵取位，今若遣使於宋，說以伐鄭之利，則宋兵必起矣！」吁大悅，即日遣三使於陳、蔡、魯。又問：「誰可奉使於宋？」石厚薦一人，乃伶牙利齒，博古通今，此人可使，不辱君命。欲知後事如何，且聽下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=18.htm>上一篇</a> &nbsp;&nbsp;&nbsp;&nbsp; <a href=20.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>