<html>
<head>
<title>開放文學--周朝秘史--第六十九回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=67.htm>上一篇</a> &nbsp;&nbsp;&nbsp;&nbsp; <a href=69.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第六十九回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>伍子胥投陳辭婚　子胥脫難過昭關</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　內有一為首者進前曰：「吾乃爾父義子溫龍是也！」子胥認是溫龍，下馬相抱痛哭，各訴前事。龍曰：「今在鄭境，恐追兵再至，請速行，再作他圖。」子胥乃謝之曰：「兄弟請歸，我將奔陳及吳，借兵復仇。」龍曰：「吾憂公子獨行，故結義士前來相從，以圖報怨，何故又令我歸？」員曰：「吾乃亡國之臣，只宜收蹤斂跡，以遮嫌疑，若帶兄等，難以奔投，且暫歸去，聞吾他日起兵伐楚，不忘舊好，願借半臂之力，同消大仇，幸亦大矣！」溫龍不得已，囑子胥珍重行跡，相辭而別。<br>　　子胥逕投於陳。<br>　　卻說鄭子羽、子皮引兵回報定公。定公即令報楚平王，平王聞米建已死，伍員外奔，既喜且憂，問無忌何計能捕伍員？<br>　　無忌曰：「臣料伍員在鬥寶會上，有恩於陳、吳，今日外奔，不投陳即投吳，他國不能往也！但遣將緊把昭關，則我主高枕無憂矣！」平王然之。令遠越與囊瓦二人把守昭關，但有來往客旅，務必仔細盤查。二人引兵至昭關把守不提。<br>　　卻說子胥往陳，諒哀公昔年無寶赴會，得己保全，今日自必興兵與我報怨也。及入陳，聞哀公已死，惠公在位，若入投見，未審其肯納與否，因故人姚素求見陳侯可也。遂安宿於素家中。次日，姚素入朝，言於惠王曰：「伍員楚之名將，陳之恩人也。先君每欲報效而未能得，今遇家破父死而來，拒而不納，背理忘恩，大不可也！況伍員名馳列國，威辱諸侯，一用於諸侯，鄰國懼服，任之可以圖伯，若使其去，此用於衛國，何異有寶而遺他人耶？」惠公深然其說。次日，又告惠公曰：「子胥素有大志，見吾國褊小，不能久為我用，請以明公之女妻之，以固其志，內結骨肉之親，外交君臣之義，以此任用，無有不克！」惠公許之，即以長女與員成婚。上大夫尹叔皇恐爭己權，諫以亡國之臣，不可召納，惠公不聽。<br>　　卻說惠公之女，名德禎公主，年方一十九歲，其乳母聞公議以公主妻伍員，對公主曰：「子胥乃振世豪傑，大王以公主配之，真為匹偶，明日乃花朝令節，大王賜百官宴於瓊林苑，吾引公主於賞花臺上，必得見其相貌。」公主本不欲往，被乳母所迫，不得已次日與乳母同上賞花臺上觀看子胥。時，百官宴於瓊林苑內，望見賞花臺上，數十侍妾，擁一公主，其侍妾目視手指，一直望著子胥。言曰：「此乃明輔，即公主之配也。」<br>　　伍員聽見，乃詢諸內官，內官答曰：「此德禎公主也！主上賜配明輔者，正是此女。」伍員聞之不悅。次日，謂姚素曰：「古者男女非有行媒不相知名，今承大夫奉陳侯命，以公主賜婚，昨日侍宴於瓊林苑，過賞花臺下，公主縱放侍妾，妄呼員名，煩大夫復陳侯之命，此婚決不敢承。」姚素勸諭再三，子胥堅辭！<br>　　早有左右將伍員辭婚之事，報於陳侯夫人姜氏。姜氏大罵：「匹夫！乃亡國囚俘，焉敢嫌吾之女而辭婚乎？」遂詔於陳侯曰：「伍員將有逃奔之意，大王以愛女事之，倘一去不來，豈不誤此女一生？」陳侯曰「夫人之言極有遠慮，然吾先許之，豈可改口？」姜氏曰：「大王不忍食言，妾聞伍員素有他志，不久叛去！」陳侯詰問其故，姜氏以伍員嫌婚之事實告，陳侯大怒，欲誅子胥！姚素力諫，尹叔皇力讒不可！姚素慌忙來見子胥曰：「本欲保全朋友之義，爭奈主上信讒，難以相勸，子不速行，禍將至矣！」子胥知其事發，便不入朝，拍馬出城，姚素囑曰：「吾聞楚王下令，不拘列國官民，有能捕子胥歸楚者，賞粟五萬石，官至上大夫。此行必收蹤斂跡，勿以奸細所獲可也！」子胥辭別而去。<br>　　子胥與米勝扮作行商，晝則隱於山林僻處，夜則披星戴月而行。行數日至昭關下，米勝苦勞不過，遂沾寒疾，不能前進。<br>　　子胥甚憂，訪醫於道路之人，或者曰：「此山後有一老父，醫名振世，號為東&#33263;公，汝宜訪治，則疾不日而瘳。」子胥辭謝，即攜米勝入山後一草莊中訪之，果有一老父，挾竹杖而出。子胥下馬相見，老父曰：「子莫非楚國伍明輔乎？」員曰：「然！」老父曰：「吾乃東&#33263;子也！昨在陳國施藥而歸，聞明輔自陳適吳，吾聞楚王遣二將，緊守昭關，求子甚速，明輔乃負屈之人，恐汝不知而被所捉，欲來告知，恨不相逢，今日至此，是天佑吉人也！」於是，款留數日，以良藥治之，勝不日而愈。<br>　　子胥問曰；「承先生指教，何計能脫我難，日後必當重報！」<br>　　東&#33263;公尋思一夜，明日告員曰：「莊前有一雙姓皇甫名訥者，乃吾平生之友，觀其相貌，十分類於，得此人代為過關，被楚將所執，然後明輔方可乘虛而過。」<br>　　子胥歡喜！乞召此人商議，東&#33263;公即召皇甫訥至，相見禮畢，東&#33263;公引子胥與訥相見，即將子胥逃難過關，欲令彼代，以脫此禍之事，告之。訥曰：「吾聞濟人艱險者為仁，脫人險難者為勇。今明輔身負重冤，困在艱險，倘能殺身以成其志，尚且不避，況代冒其險乎？」東&#33263;公曰：「既肯相許救，明輔脫下衣袍與子，子即扮為明輔，令明輔扮為僕從，倘子被執，明輔宜速搶過此關，我即在後救子，方能保得兩全。」訥依其說，即與伍員互相裝扮，即日上關。<br>　　卻說楚將囊瓦，號令堅守關門，但凡北人東渡者，務要盤詰明白，方許過關。皇甫訥乘一匹馬詐作驚惶之色，突上關來，囊瓦之卒認作子胥，急忙入報，囊瓦飛騎出關，視之曰；「是也！」喝令士卒速縛入關。守關士卒初聞捉得伍員，盡皆踴躍觀看，關門遂放而不守，伍員扮作僕從，雜入眾群中，看得關卒四散，遂攜米勝搶下關去。囊瓦將訥拷打，著令供狀，解入郢州。訥辭曰：「吾乃關下皇甫訥也！欲從故人東&#33263;公出關東遊焉，豈可妄指良民為寇？」囊瓦仔細詳驗，訥之面貌本類子胥，但聲音不大相同。<br>　　正躊躇間，忽報關下東&#33263;公來賀廣囊瓦延入，分賓主而坐，東&#33263;公曰：「近聞將軍捉得亡臣伍員，老夫出關東遊，特來相賀！囊瓦曰：「適小卒扣得一人，貌類伍員，而實不肯招認，正在遲疑。」東&#33263;曰：「伍員與子共立楚朝，豈有不相識乎？」<br>　　囊瓦曰：「子胥貌如雄虎，聲似洪鐘，吾知之審矣！但此人貌相似而聲不同，所以疑惑未定。」東&#33263;公曰：「吾與子胥亦曾相會，請將此人與吾辨之，便知虛實。」囊瓦令取原因，與東&#33263;先生觀之，左右押出訥，即叫曰：「為何堅不同行，陷我無辜，今見而不救也？」東&#33263;急告囊瓦曰：「公子差矣！此吾鄉友皇甫訥也！約吾一同東遊，彼自先行一程，公子不信曾帶東渡文牒，焉可誣其為亡臣也？」及搜之，果然帶有照身文牒，囊瓦親解其縛，取酒與之壓驚，又取金帛謝東&#33263;曰：「此吾小卒冒捉先生鄉友，萬乞恕罪！」東&#33263;曰：「此公子為朝廷執法，不得不慎，焉敢歸咎？」遂與訥辭謝下關，囊瓦令將士堅守如故。忽有哨馬報：「關下百姓嚷言，前日伍員帶米勝過關入吳去了！」囊瓦大驚！令遠越堅守昭關，自引三千鐵騎追去。欲知追子胥如何，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=67.htm>上一篇</a> &nbsp;&nbsp;&nbsp;&nbsp; <a href=69.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>