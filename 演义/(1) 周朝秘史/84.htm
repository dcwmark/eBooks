<html>
<head>
<title>開放文學--周朝秘史--第八十五回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=83.htm>上一篇</a> &nbsp;&nbsp;&nbsp;&nbsp; <a href=85.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第八十五回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>伍子胥抉目待齊　吳魯吳艾陵大戰</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　次日，吳王宴群臣於姑蘇臺，文武皆在，獨子胥稱疾不至。<br>　　王曰：「孤欲發兵伐齊，而伍員務要滅越，寡人昨夜得夢不祥，實有不欲伐齊之意！」伯嚭曰：「大王所夢何事？願聞其詳，以占吉凶。」王曰：「昨夢身出章明宮，水人姑蘇臺，後宮鐘鼓震，祖廟草木青。」伯嚭頓首賀曰：「此大王克齊成伯之吉兆也！」王曰：「何以言之？」嚭曰：「身出章明宮，乃王駕出吳城也。水人姑蘇臺，乃齊服來降也。後宮鐘鼓震，吳國威風著也。祖廟草木青，吳新伯業成。以是占之，非吉兆乎？」<br>　　吳王笑曰：「誠如是言，寡人何慮？」遂決次日伐齊。<br>　　忽臺下一人大聲曰：「伯嚭貴為太宰，位居百僚之上，乃進餡諛之言，王如不察，社稷將危矣！」眾視之乃左大夫展如也。王問其故？展如曰：「王所夢者，皆不祥之兆，而伯嚭乃反凶為吉，王如不信，城東有一賢士名公孫聖者，能測陽占夢，大王必召此人，方可斷吉凶。」吳王即令王孫雄召公孫聖，雄投聖宅，聖延入相見，問曰：「大夫因何而至？」雄即以請占告之。聖問：「所夢何事？」雄悉舉所夢之事以對。聖忙走入後堂大哭而見其妻曰：「吾命當盡矣！」妻曰：「吳王來詔，正利見大人之時也！何為反出此言？」聖曰：「吾平生好直，今吳王所夢乃破家亡國之兆，我若直言，必然見殺！」妻曰：「妾聞太宰伯嚭，尚瞞讒言貪生，子何不反凶為吉，以邀富貴？」公孫聖大怒曰：「吾性好忠直，寧就死而不肯瞞心，遂拂袖而出，與王孫雄同入朝見吳王。吳王舉前夢令聖占之。聖頓首曰：「臣該萬死，乞大王容臣所奏，章明宮乃大王所治之所，而夢身出此宮，見身降而位虛也。姑蘇臺乃大王遊玩之所，而夢水入此臺，是樂極而悲生也。後宮鐘鼓震，主社稷崩也。祖廟草木青，主宗廟荒也。四者，皆大不祥之兆！大王罷伐齊之兵，振紀綱之治，則國家幸甚！」王俯思不對。伯嚭奏曰：「公孫聖以妖巫之術，妄誹聖夢，理合處斬示眾！」<br>　　公孫聖即叱之曰：「太宰居首貴，不思盡忠，惟思誤國，他日吳國滅亡，大宰能獨保無禍乎？」吳王大怒，曰：「匹夫廷辱大臣，有司押出梟之！」武士即將公孫聖推出朝門，聖仰天歎曰：「吳王偏暗，聽信讒臣，吳國社稷不出三年矣！」<br>　　時子胥稱疾不朝，聞街市吵鬧，斬公孫聖，止住武士，慌忙入朝面見吳王，問其坐聖何罪？吳王以其妄誹聖夢，辱大臣之事告之。子胥曰：「伯嚭前受勾踐之賂，盡心保其歸國，今又納其寶器，故惑大王伐齊，賣國肥家，王何不察，反斬無辜小民？」伯嚭奏曰：「伍員怨罔朝廷，欲與齊國相通作亂，故阻大王不伐齊，王如不信，伍員前日曾寄子於齊大夫鮑惟明之家，此固謀反之明驗，臣焉敢賣國肥家乎？」吳王大怒，遂令武士將伍員押出，與公孫聖並斬。群臣皆奏曰：「伍員與齊通，其跡未彰，且為前朝老臣，功勞最大，不可加刑！」吳王然之半晌，令勿斬子胥，只斬公孫聖，但廢子胥官職。<br>　　子胥脫還衣冠，即日推病不出，群臣出朝，伯嚭密奏吳王曰：「伍員交結於齊，今王若不速斬，及齊兵一至，國中先亂，社稷難保！」吳王曰：「群臣皆諫不可加誅，此事奈何？」嚭曰：「王如不肯以刑殺員，則當賜劍，使其自刎，以絕後患。<br>　　不然緩數日，員奔入齊，則齊難敵矣！」吳王然之。即取屬縷之劍，令使臣齎送子胥，使者至其宅，以劍付予胥曰：「吳王今賜相國屬縷劍一口，他無所賜。」子胥接劍歎曰：「吾知之矣！吳王信奸佞而斬忠臣，吾非敢辭，但恨我死之後，吳國其亡乎！」謂家人曰：「我死，汝可抉吾之目，懸於東門，以觀越兵入吳也！」又謂家人曰：「吾死之後汝可植檟樹於吾墓上，檟樹成材，越兵即至矣！」言罷。自刎而死。家人悲啼不勝，亦自傷死。<br>　　使者取員之首級回報。吳王問使者曰：「伍員臨死曾怨寡人乎？」使者曰：「否！但令家人抉目懸於東門，以觀越兵滅吳！」吳王大怒，令取鴟夷皮作一囊，將伍員首級投於江中。<br>　　國人哀其忠直，救其屍葬子胥山，為之立廟，春秋設祭。胡曾先生有詩云：<br>　　子胥今日委東流，吳國明朝亦古丘，堪笑夫差諸將相，更無人解守蘇州。<br>東屏先生《詠史詩》云：<br>　　敗越夫椒績用收，越人謀我事堪憂。<br>　　子胥墓損成材日，慎冒何人死抱羞。<br>宋乖崖張詠先生題廟詩云：<br>　　生能酬楚怨，死可報吳恩。<br>　　直氣海濤在，片心江月存。<br>隋王通先生《大江東詞》云：<br>　　吳山萬疊，望錢塘注目，寒波清徹。追想當初，傾猛楚此地，曾施英烈。破楚奇才，興吳妙算，分鄭重圖越。誰知吳王偏暗，難顯豪傑，愚迷誰比浮搓。蠢濁怪跡，淫志同辛&#36471;。顧把賢沉綠波，肌肉盡遭魚鱉。負錐言，終朝暮視，使盡英明烈。空流痛淚，淚珠彈盡清血。<br>　　明玉山吳學先生有《錢塘潮詞》云：<br>　　錢塘發洩不平氣，萬雷怒奔聲動地，雪山白日依依，雨亂灑，千秋子胥淚。江花自開落，江月閒升墜，悠悠千古恨，天終恨未消。<br>潛淵讀史至此有《古風》一篇云：<br>　　將軍本是衣冠族，聲名自幼馳英武。<br>　　寶劍橫揮敵萬人，雄才磊落超千古。<br>　　一旦平王殺父兄，襄流誓濟吞荊楚。<br>　　荊楚孤窮出奔時，茫茫四海欲何之。<br>　　越陳適宋羈糜晉，千里神駒困捷蹄。<br>　　征袍夜染泥途水，震耳晨驚戰馬嘶。<br>　　輕舟匹馬從東渡，吳漸高兮楚漸低。<br>　　嘉謨妙算為吳籌，苦志勞心為復仇。<br>　　一朝飲馬襄江水，楚國君臣俱失謀。<br>　　旌魔掃盡江南霧，五戰長軀拔郢都。<br>　　鞭屍抉破平王目，席捲冤仇復轉吳。<br>　　英雄再舉匡吳策，非伐強齊東伐越。<br>　　霸業未成西子至，姑蘇臺下生民血。<br>　　忠臣忍見色傾城，讜官劌切披肝膈。<br>　　讒諂未除國未安，身軀先裹鴟夷革。<br>　　君不見，胥山月，東方升出西山沒。<br>　　溶溶深夜滿吳江，照見忠臣寒骨白。<br>　　又不見，吳江湖，朝朝洶湧激波濤。<br>　　波濤怒激如山大，猶似忠臣恨未消。<br>潛淵居士先生有《胥山銘》云：<br>　　子胥鞭平，為人為父。十死一生，矯矯伍員。<br>　　執弓挾矢，仗其寶劍。以謁吳子，稽首楚罪。<br>　　皆中紂理，蒸服子妻。殲鉏直士，赫赫王閭。<br>　　實聽奇謨，錫之金鼓。以號以誅，黃旗大舉。<br>　　右廣皆誅，戳墓非赭。瞻昭乃鳥，後王嗣立。<br>　　執書不泣，顛越言潤。宰嚭讒輯，步步蹤飛。<br>　　姑蘇待執，吾則切諫。抉眼不入，投於河上。<br>　　自統波濤，晝夜雨至。懷沙類騷，洗滌南北。<br>　　箕蕩東西，夷蠻卉服。罔敢不來，雖非命祀。<br>　　不讓瀆齊，帝帝王王。代代明明，表我忠哉。<br>　　吳王既殺伍員，遂以胥門巢為元帥，姑蘇、王孫雄為左右翼，以專毅為先鋒，又遣王孫駱會魯兵，共伐齊國。大兵至艾陵下寨。次日，魯大夫仲孫何忌、季孫肥率師來會吳王。吳王召入中軍相見，禮畢，忽有哨馬馳入帳下。<br>　　吳王與魯大夫季康子正議事，忽有哨馬來報：「齊將田常引兵十五萬殺至！」吳王謂季康子曰：「今吳伐齊因為救魯而來，次日大夫可引兵先敵一陣，以觀齊兵強弱，然後我兵方可接應。」季康子領命而出。次日，即調先鋒顏羽引兵出戰，齊將國書曰：「魯與齊乃山東表裡，今不相和，反降吳而伐齊？」<br>　　顏羽答曰：「汝齊侵陵魯國，啟我投吳，今舉二國之兵至，汝不下馬就戮，尚復何言？」國書拍馬直取顏羽，掄刀便砍，國書搶入懷心，斬卻顏羽。冉求、樊遲殺出，國書前遮後架，鬥至二十餘合，齊將閭丘明殺出相救，四馬交戰，冉求力不能敵，往本陣逃回。樊遲獨困於陣，左股被射一箭，翻落於馬下，孟之反挺槍殺入重圍，救出樊遲，齊兵一齊追至，冉求抽兵殺回。<br>　　孟之反曰：「齊兵甚銳，子不能敵，汝可保出樊遲，我自擋住一陣。」冉求力保樊遲歸寨，孟之反勒住馬頭，架起弓弦，望閭丘明左目射一箭，丘明落馬，孟之反挺槍刺死，殺入齊陣，縱橫撞突，如入無人之境，齊兵披靡敗走，堅閉不出。孟之反奪其器械，緩緩而歸，魯兵踴躍，喝采曰：「好個將軍孟之反也！」孟之反聞眾軍聲揚己勇，故掩功績，乃抽矢以鞭其馬曰：「非吾之勇敢，在戰之後，乃馬不奮進也！」後人有詩曰：堪羨孟之反，英雄不伐功，戰敗能為勝，猶謙馬緩蹤。<br>　　魯兵初敗，季康子入見吳王曰：「齊兵甚銳，不能對敵，昨日一陣，若非孟之反，魯兵幾無片甲矣！」吳王問計於群臣，伯嚭曰：「臣聞田常部下只有國書驍勇，可將吳魯之兵屯於艾陵，左右以作犄角之勢，大王親自出馬，國書若見，必然殺至，大王誘入寨前，使兩寨將士夾攻，國書必然被擒，國書一擒，田常不足破矣！」吳王然之。遂令二國之兵屯於艾陵左右。次日，親自披掛出馬，大叫曰：「吳兵救魯，田常何不出寨納降？」國書視之，謂諸將曰：「此夫差也！今不生擒，尚待何日？」橫刀望吳王便砍，吳王望本陣而走，國書追之將近，吳寨突出專毅，魯營突出孟之反，將國書夾攻三十餘合，國書不能遮架，被孟之反打落戈矛，專毅搶入懷中活捉而歸。田常急令諸將來救，吳、魯大兵皆出，斬齊兵如刈草芥，田常十萬兵喪於艾陵，引數千殘卒歸寨，收拾班師。<br>　　吳王令諸將追之，伯嚭引胥門巢追及，田常下馬拜於道旁乞命。伯嚭曰：「汝立貢稅文字，我奏吳王，赦爾草命！」常曰：「貢稅之議在齊侯，常何敢專，乞饒歸國，奏齊侯奉貢稅之議入謝！」伯嚭大怒。胥門巢引田常歸見吳王。吳王受之，放田常，即令班師。伯嚭曰：「吳之興霸在此一舉，王勿班師。」王曰：「何謂也？」嚭曰：「中國盟主惟在晉、楚，今楚已服，晉君臣亦自作亂，王若乘此得勝之兵，屯於國中界上，傳檄以會諸侯，晉侯若至，請斬國書之首，號令列國，倘晉不肯受盟，則鼓兵殺入絳州，虜其君臣，天下誰敢不從！」王曰：「太宰之見固當，然此兵合於何處？」嚭曰：「臣觀黃池東連鄭、衛，西接晉、陳，乃列國之界，王可移兵，屯於此處，傳檄以邀諸侯。」<br>　　王即令斬卻國書，相合魯兵，進屯於黃池，遣人遍告列國，約期赴會。卻說使者來至晉國，當時晉侯遂弱，趙鞅簡子獨專國政，衛公子蒯聵被逐在外，欲殺其母南子，靈公欲殺之，蒯聵奔投於趙鞅府中，及聞靈公死，國人立輒，蒯聵告鞅曰：「聵雖得罪君父，而衛之大位當傳於聵，今國人立輒，而輒專位，此事奈何？趙鞅曰：「公子勿憂，自當發兵送公子返國。」聵頓首謝曰：「大夫誠能送聵返國，以正大位，則公名震於天下，而聵亦不敢少置也。」次日趙鞅率壯兵五千，甲士八百，送聵歸衛。欲知後事如何，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=83.htm>上一篇</a> &nbsp;&nbsp;&nbsp;&nbsp; <a href=85.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>