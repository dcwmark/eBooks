<html>
<head>
<title>開放文學--周朝秘史--第十四回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=12.htm>上一篇</a> &nbsp;&nbsp;&nbsp;&nbsp; <a href=14.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第十四回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>穆王西遊崑崙山　楚人大戰麒麟谷</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　王使至青州，報於東方諸侯嬴徐子。徐子接旨，使臣謂徐子曰：「今東夷之兵，已屯西河，王令諸侯速發兵，以扼其後。」徐子曰：「東夷狼野，今屯兵西河，我兵扼後，彼必奔入京師。煩使臣回奏天子，令發王師，截其前路，我兵後扼東夷，不日可破矣！」使臣聞之，夤夜去奏穆王，王遂令李造父，率兵五萬，屯於城下，以截前路。<br>　　卻說徐子得旨，傳令長子嬴伯謨為前部先鋒，自率大兵五萬，殺奔西河下寨。東夷主將徐哈達，聞知大驚，傳令命王林寨長麻里吉光，金林寨長呵嗒令公等議曰：「嬴諸侯何故起兵到此？」諸夷曰：「此必周王有命，令徐子襲我，若奉書一道，與徐子約奪周朝，尊他為大國，徐子貪得，必然許之。待破周之後，再作區處！」哈達大喜，遂修書令小將送與徐子。其書曰：<br>　　　　東土大侯伯殿下，竊惟周王失德，百姓艱危，故有楚人詐舟，皆萌吞並之意，哈達等不揣慵弱，發兵攻周，伯侯能借一旆之師，反周助我，後日削平列國，敬尊侯伯為王，可不美哉！只此明請，乞惟電鑒不宣。<br>　　徐子讀罷，大詈曰：「逆虜無知，吾乃大國之臣，奉命討賊，豈肯棄主而助汝反哉！」遂命斬卻來使，下令命長子伯謨出馬交鋒。<br>　　伯謨青年勇猛，領了二萬精兵，殺奔門旗外來，詈曰：「臊羶狗何不出馬答話？」只見有一員大將突出喝詈曰：「乳臭孺子，汝知吾否？吾乃東夷寨主徐哈達也！」二馬相交，戰上二十餘合，哈達挽弓架箭，望伯漠左眼射了一箭，早被伯謨躲過，將雙刀便砍，哈達力不能敵，往本陣而逃。伯謨策馬來趕，哈達坐下八駿，乃日行千里之神馬，哪得趕上，東軍遂鳴金收軍。伯謨回營，告其父曰：「哈達之馬往來快捷如風，進則直馳難敵，退則快捷難追，我父必須用一奇計，方可除之！」徐子遂令將卒，於兩河沙岸上開陷馬坑，各深數丈，將蘆葦青草復鋪其上，四面盡使壯士，各執鉤刀短劍，以備斬馬拿人。諸將得令，乘夜裝成。<br>　　次日，伯謨挑戰，哈達果引各寨夷長，打扮前來，伯謨曰：「昨日饒了汝等，今日又敢與吾交鋒？」哈達見伯漠孤出，麻里吉光、呵嗒令公三馬並出，殺奔東陣。伯謨鬥不五合，望西河兩岸而走，三馬一齊趕上。只有哈達之馬先追，伯謨勒回馬來又抵數合，將至河口，忽然一聲，如雷震地，哈達連人帶馬墜落坑中，諸壯士四面守住，將鉤刀拿起哈達，縛解本寨，其馬亦被收去，徐子收軍入營，壯士解哈達來見。徐子曰：「周天子有何負你，汝敢發兵叛國？」令推出斬之。哈達再三哀求饒命。徐子曰：「天子詔我伐夷，獲賊而放之，是我之罪也！」令斬首赴京請功。忽聽得哨馬回報說：「麻里吉光及呵嗒令公敗兵走向王城，卻被主帥李造父悉擒之，餘兵盡招撫矣！」<br>　　徐子聞之，收軍具表，將哈達八駿馬及十萬降卒盡皆帶去，赴京奏聞。穆王令把馬收入天囿。<br>　　忽近臣奏：「大將軍造父得勝回朝！」王令宣入，造父拜於殿下，王曰：「將軍汗馬功勞，正不知東夷之事如何？」造父詳奏了一番，穆王大喜，近臣又奏：「東方諸侯有表到！」<br>　　王讀表曰：<br>　　　　謹具表臣東方嬴徐子，誠惶誠恐，稽首頓首，再拜奉表，伏惟聖人御極，必憑法以收功；天子驅戎，亦爰兵而率服。自商德頹綱，周奉天命，王世已經六葉，國祚將過百餘，海宇清寧，華夷安堵。蕞爾荒夷，蠢茲小醜，逆天動無名之師，叛國生亂革之念。王赫斯怒，下詔驅戎。東兵直抵西河，哈噠授首，王師安屯城下，各寨銷魂。報數萬之貔貅，掃九重之臊羯，餘黨盡降，只輸不轉。今招到降卒十萬，神駒一匹，輜重器甲盡封，隨表來朝，軍糧馬草，悉收車載貢上。臣兵札於西河，俟聖旨以行。移短表奏於金闕，候玉音而處決。臣不勝忻忻之至，謹奉表以問。<br>　　穆王覽罷表章大悅，文武百官皆具表稱賀。王令設宴，以待來使，又賞群臣，賜嬴徐子以白毛黃鉞玉劍彤弓，得專征伐，令彼免朝歸國，以俟宣調，使臣齎詔去訖，文武皆退。王獨留造父問曰：「吾聞徐子進夷八駿之馬，日行千里，吾欲試之，可為朕御？」造父遂御八駿，游於上林苑中，果然快捷如飛。<br>　　穆王大喜，停驂回朝。<br>　　次日，穆王問群臣曰：「朕得八駿神駒，一息千里，朕欲遍遊天下，窮極名山仙跡，誰人為引？」左司徒祭公諫曰：「不可！當今方削東夷，尚有楚仇未報復，王若一出，天下刀兵亂起，社稷誠恐難保！」王怒曰：「朕以萬乘之尊，際此清平，欲游天下，有何不可，何故多言？」下令：「有再諫者，滅族。」<br>　　遂出榜於朝門外：「有能引天子之車，游遍天下名山仙跡者，重加升賞！」時，有道士揭去榜文，王宣道士至殿下，問曰：「汝何人也，敢揭朕榜？」道士對曰：「臣西極國人也！自幼學修煉之術，名為化人。」王曰：「汝能識盡天下名山仙跡否？」化人對曰：「臣幼朝出崑崙，夕游閬苑，十洲三島，無不遍往！陛下聖意，欲往何方？臣敢引駕！」穆王大悅，遂封化人為引駕大真人，封李造父為護國大將軍，安排大輅，即日出宮西遊。<br>　　車馬搖搖，遂陟崑崙之頂。王問化人曰：「此何處也？」<br>　　化人對曰：「此西崑崙山，乃泰岳之宗，天下高山大障，皆發於此。此固天下第一名山也！」王曰：「吾聞崑崙山乃西王母所居，朕欲見之，可乎？」化人遂引王駕，渡赤水，升瑤池，見其宮室嵯峨，其額匾曰：「王母瑤池之所」，化人曰：「此即西王母所居之宮，王姑俟少時，小臣先進見王母。」化人先入宮，有青衣仙女數十人，引化人來見，王母曰：「來者何人？」化人曰：「中國周天子之使也！天子欲遊仙宮，遣臣前來報知。」王母遂引數十青衣，駕白雲仙輦，飄然而出。須臾王母下輦，前來見駕曰：「王辱幸敝宮，請王遊玩。」穆王乃下馬徒步，隨王母入宮，分賓主而坐，穆王再三辭坐。王母曰：「陛下固中國萬民之主，此坐何辭？」穆王乃就坐。須臾，青衣進茶，奇香異茗，皆非人間所有。茶畢，王母命張席，以宴周王。酒至數巡，王母謂青衣仙女曰：「難得天子至此，汝輩接舞，我歌數章，以備天子之歡。」青衣得旨，十數人飄飄然，接舞於宴前。王母乃歌云：<br>　　崑山高兮赤水范，范瑤池兮萬里鑾。<br>　　鑾駕鏘兮慇懃獻，綠醑清兮各盡觴。<br>穆王大醉，樂而忘返，遂傳旨令造父停驂宮外，朝夕與王母遊玩。<br>　　唐人胡曾有詩云：<br>　　阿母瑤池宴穆王，九天仙樂送瓊漿。<br>　　漫誇八駿奔如電，歸到人間國己亡。<br>明東屏先生詩云：<br>　　龍驤八駿御長驅，識者深為時事悲。<br>　　脫乏祭公謀父諫，蒼姬寶歷屬徐夷。<br>　　話分兩頭，卻說東方諸侯嬴徐子，得賜白旄黃鉞，以專征伐，聞天子西遊不返，一日與子伯謨曰：「天子無道，耽於遊戲，不理朝政，今天下諸侯，獨吾得專征伐，乘此國中無主，吾欲稱王號，打入鎬京，則天下反掌得矣！」伯謨甚以為然，遂聚其下於都，自號偃王。即發兵十萬，望鎬京進發。<br>　　東方三十六國俱被偃王阻住，不能朝周。而穆王在瑤池飲宴歌舞，並無歸朝之意。有從駕司徒祭公，進上數道表章，穆王始令整駕，下了崑崙山。京師守臣大司冠呂刑羽書報於駕前，言曰：「反了東土諸侯嬴徐子，望王速回車駕，商議戰守之策！」穆王聞之大驚，問於群臣。司徒祭公奏曰：「昔日者王捨楚人之仇不報而西遊，致使東土徐子作反。王宜出詔，差使臣往楚調其兵東伐，使兩國交戰，必有一失，此漁人收鷸蚌之計也！」王准其奏。一面差使臣齎詔往楚國調兵，一面令造父為御，長驅歸朝。<br>　　使臣來到郢州，楚侯熊孟甫，乃是熊廉之子。接了聖旨，款待使臣。使臣曰：「前者汝父進膠舟，陷昭王，天子累欲興兵，前來征汝，群臣每諫，始須數年。今東土嬴徐子，僭王謀反，王調楚國之兵東伐徐子，若滅得徐子而歸，將功折罪，重加升賞。」楚子承旨，送使臣出城。令車騎將軍姚文龍為前部先鋒，長子熊叔茂為第二隊，自率大軍五萬，殺奔湖口，東抵狼子山，與東兵相對下寨，約定次日交兵。<br>　　卻說偃王，在帳中聞楚兵屯於狼子山，謂伯謨曰：「熊孟甫此來何故？」伯謨曰：「父王不記前歲調我兵以征九夷事乎？此必周王所召與我戰也！」偃王曰：「然則此事何如？」伯謨曰：「楚人兵勢甚銳，不可交鋒，父王可修書一封，挾以周王欲報膠舟之仇，詐約合兵破周室，共分天下之事，彼必從之！」偃王大喜，遂作書以詣楚子。楚子接書覽罷，笑曰：「吾豈癡悖者哉？助汝為反耶？」遂裂書於地，大罵來使。約次日以決勝負，使者失色而退。歸報偃王，偃王大怒，命伯謨引兵迎敵，自率大軍與楚兵連經數戰。楚人畏其勢強，欲行彭城，前有麒麟谷，茂林叢雜，峻嶺崎嶇，埋伏五千勁弩手，以鴿哨為號，四下弓弩亂動，定叫伯謨死於亂箭之下。<br>　　計議停當，次日班師，諸將依計而行。哨馬報入偃王，偃王曰：「楚兵遠來，不數日即班師而歸，不是糧盡，必有詭詐。」伯謨進曰：「楚人與我連戰數陣，銳氣已挫，故稱糧盡班師，如有詭計，不施於交鋒所在，反施於班師乎？望父王與我精兵數萬，趕上楚兵，必斬楚子父子之首，前來獻功！」偃王曰：「我見你有勇無謀，楚人必行詭計，不可趕進也！」伯謨曰：「楚有何計？父王不必多疑！」偃王見伯謨請之不已，只得點兵三萬與之西追，吩咐伯謨仔細，以察虛實，自率大兵在後，以為接應。喊聲大振，直奔彭城西北趕來。楚兵掩旗息鼓，緩緩而退，東兵趕至麒麟谷口，前部副將告伯謨曰：「前去僻路崎嶇，樹林陰密，恐有埋伏，不可進兵。」伯謨大怒，叱曰：「楚兵只隔一望之地，有何疑哉！」催兵趕上東兵，遂入谷口三五里，忽聞鴿哨騰空，四下弓弩齊發，箭如雨下，伯謨正欲抽兵，谷口險峻，早被楚將姚文龍截住歸路，伯謨與部下精兵盡帶箭死於谷口，不計其數。後人有詩歎曰：<br>　　東土堂堂大丈夫，九夷獨佔世間無。<br>　　可憐身死麒麟谷，千古令人歎伯謨。<br>　　偃王知前兵盡陷於谷內，在馬上大叫一聲：「孺子不聽我言，果入楚人圈套！」口吐鮮血，翻身落於馬下。左右急扶上馬走回。忽聽喊聲大振，一擁軍馬，從東南角上殺出。偃王見是楚子熊叔茂，唬得魂飛膽喪，勒馬往彭城而逃。叔茂趕至城下，亂殺一陣，東兵十喪八九，屍橫遍野而血流成河。偃王大敗，引殘兵入城，堅閉不出，憂憤成疾，連日吐血不止。不知性命如何，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=12.htm>上一篇</a> &nbsp;&nbsp;&nbsp;&nbsp; <a href=14.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>