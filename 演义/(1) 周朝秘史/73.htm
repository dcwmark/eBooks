<html>
<head>
<title>開放文學--周朝秘史--第七十四回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=72.htm>上一篇</a> &nbsp;&nbsp;&nbsp;&nbsp; <a href=74.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第七十四回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>要離行詐刺慶忌　孫武吳宮操女兵</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　即至吳國，子胥引見吳王，吳王見離不滿三尺，形貌醜陋，乃怨子胥，不以禮待離。子胥默知其意，奏王曰：「要離雖貌陋，其智略足以驚天動地，何怪其形陋哉？」吳王令子胥引要離於後宮。王問曰：「慶忌聞吾殺彼之父，請衛侯命，率兵三萬，開募府於東吳江口，招納逃亡之士，欲打吳城，汝有何計能破？」離曰：「慶忌若招逃亡之士，正合吾計，王詐以臣為怨謗，斬臣妻子，斷臣右臂，臣投降於慶忌，大事可圖！」吳王曰：「吾寧不謀慶忌，豈忍為此？」子胥進曰：「要離為國忘家，為主忘身，正忠義之士，但於功成之後，封妻贈子，不沒其績足矣！王何不從？」王乃依言，詐傳詔旨，稱要離謗毀朝廷，斷其右臂，囚於南牢，發兵收其妻子，並戮於市。<br>　　滿朝皆不知其故，要離乃從夜逃入江口，來見慶忌。慶忌疑其為詐，不納。要離乃脫衣露臂，號哭於軍門，慶忌召人問其故，要離具述前事，要離曰：「吳王既殺汝妻子，刑汝之軀，子來見我何如？」離曰：「臣聞吳王殺公子之父而奪大位，今公子招亡納叛，將有復仇之舉，故臣來投降，願效尺寸之謀，必伸妻子之冤。」慶忌曰：「聞闔廬用伍員為謀主，用伯嚭為大夫，養兵使將，國家大治，吾兵微將少，安能雪父之仇？」<br>　　離曰：「伍員今與闔廬有隙，退耕城外，伯嚭乃無謀之徒，何足為念？」忌曰：「子胥乃闔廬之恩人，又用其計而得大位，所謂君臣合德也！爾乃反謂其有隙而退耕於野，此乃汝受闔廬之計，來作姦細，安能欺我？」喝令斬之！要離容色不變，大叫曰：「臣死誠不足恨！但容乞訴一言，然後就戮。」慶忌令停刀，聽其所訴何事？離曰：「子胥乃楚國亡臣，負重仇人吳，以圖伐楚，所以盡心與姬光謀事。今平王死，無忌亦亡，姬光得位，不思與員復仇，所以伍員深恨姬光，互相仇怨，故臣屢諫吳王代員發兵報怨，吳王以臣為謗，戮臣妻子，殘臣之軀，臣所以悉心來報，以圖公子東征，臣亦少削其恨。今公子不乘君臣猜疑而伐之，待其君臣再合，將士同心，大仇再不能報也！臣仇不能報亦何足道，但可惜公子之仇從此而休矣！」言罷即欲就戮。慶忌忙止曰：「使無先生，則吾幾失復仇之機矣！」<br>　　又問曰：「吳國之事，公知其詳，願先生指示，以圖東征！」<br>　　離曰：「軍中耳目眾多，兵機不可輕泄，願得寂靜之處，暗陳伐吳之策。」<br>　　慶忌次日與離泛舟游於吳江之西，屏退左右，問伐吳之策。<br>　　離曰：「闔廬刺殺王僚，逐放二弟，百姓多怨，所恃者惟伍員而已。今員又與之有隙，退耕於野，闔廬孤立，今若修書與伍員約他裡應外合，共破闔廬，使公子得位，先為興兵伐楚，伍員必盡心以助公子，大事無有不立。」慶忌甚喜，以為信實，遂與暢飲於舟中。時當深夏，江邊荷花正吐，慶忌玩花，飲至大醉，乃披襟仰臥舟中。要離四顧無人，見慶忌睡熟，鼻息如雷，以手摯慶之襟三次，試其醒否。慶忌全然不動，離即以短刀立於慶忌心窩，慶忌略覺，以手揮刀，其刀已插入心胸三寸，右手揪住要離，丟於舟屋，大叫數聲而死。慶忌之從士，爭先挺戈，來刺要離，離遂自投江中而死。史官有詩云：<br>　　五月荷花照水紅，要離巨艘泛江中，尖刀絕卻吳王患，從此舟帆帶順風。<br>　　眾軍收其死屍並斬慶忌首級來見吳王。吳王大悅，以侯禮葬要離，贈其妻子，大宴群臣。伍員哭曰：「王之禍患皆除，但臣之仇何日可復？」王曰：「吳國兵微將寡，無一可為元帥，焉能興兵？」伍員遂向吳王舉薦一人。<br>　　吳王問員所薦何人，員對曰：「臣有故友，齊之營丘人也，姓孫名武，曾得異人傳授，天文地理，無所不通，但世人不知其賢，隱於瑯邪山中，若得此人任用為帥，則吳不特破楚，雖欲圖伯，亦不難矣！」吳王曰：「明輔可召其來。」員曰：「此人要用安車駟馬，以禮聘之，不可屈致。」於是闔廬遣大夫伯嚭，以安車駟馬，往齊聘孫武。嚭奉詔逕投東齊營丘而來，遍訪鄉人，引入瑯邪山中一小村莊，乃步入門首。時，孫子每歎已有經濟之術，恨無明主相識。時當正擁膝長吟于家曰：玉韞山兮山空輝，珠沉淵兮淵徒娟，士抱經綸兮將安施？<br>　　伯嚭聞其音韻，自思此人必是孫武。乃趨入長揖曰：「久仰高風，是何相見之晚！」孫武見嚭，衣冠在身，忙出迎曰：「大夫何來？老農有失遠迎！」嚭曰：「吾乃東吳大夫伯嚭是也！聞先生高風，奉詔聘汝入朝，同議國政。」武忙辭曰：「武乃村落細民，素無遠識，焉敢勞動聖意？」於是，孫武備酒，以待伯嚭。伯嚭苦勸就聘，孫武堅辭不出。伯嚭乃袖中取出子胥之書，奉與孫武。孫武拆而讀曰：大賢契兄孫先生閣下：員聞仁者不困厄，智者不失時，今足下抱濟世之術，藏隱巖壑，譬猶良馬不逢善御之士，雖有霜蹄捷足，不能負重致遠。今吳王寬宏大度，納士尊賢，聞公名譽，下詔聘征足下，火速就道，以展生平之志。大則雄霸東吳，以酬聘辟之恩，小則削平南楚，以申劣弟之恨。如此則智不失時，仁不困厄，丈夫志足，乞望照宣。<br>　　孫武覽罷，喜不自勝！即收拾琴書，次日與伯嚭就道而行。<br>　　不數日歸至東吳。伯澇引武入見吳王，吳王降階迎接曰：「寡人不肖，茲欲南伐荊楚，圖伯中原，未得高明，與論國政，今頃明輔薦拔，有屈高賢大駕，願聞指教。」孫武曰：「臣乃東海野人，素無遠適，但耕鋤之暇，兵法頗能通曉，茲欲獻上，願乞聖賢。」於是，孫武呈上《兵法》十三篇，一曰始計，二曰作戰，三曰謀攻，四曰軍形，五曰兵勢，六曰虛實，七曰軍爭，八曰九變，九曰行軍，十曰地形，十一曰就地，十二曰火攻，十三曰用間。<br>　　吳王令子胥將一十三篇《兵法》講讀一遍，吳王嘖嘖稱羨，顧謂子胥曰：「觀此兵法，果不負明輔所薦。」又謂孫武曰：「先生兵法天下莫出其右，但恨寡人國小兵微，如何而可？」<br>　　武曰：「臣之兵法，不但可施於卒伍，雖深閨婦女，使奉吾令，亦可調用。」吳王鼓掌大笑曰：「先生之言何迂也！焉有婦女可使其操戈習戰乎？」孫武曰：「王如以臣言為迂，請得女嬪與臣試之！令如不行，臣甘受罪。」吳王即詔出王僚宮女一百八十人，令孫武操演。孫武曰：「必得二位貴妃為隊長頭目，然後號令方有所統。」吳王又許平生寵愛夏氏、姜氏，出宮備操。<br>　　孫子次日升帳，召集女兵，分為左右二隊，以夏妃掌左隊，姜妃掌右隊，令各執黃旗，以為眾嬪之表。其餘眾嬪，各個操戈執銳，跟隨於隊長之後。五人為旗，十人為總，各要步跡相繼，無得混亂喧嘩。又在吳宮之中，區畫繩墨，布成陣勢，使兩隊嬪妃，列於兩行。申五令以戒之曰：「第一，不許混亂行伍。第二，務要進前。第三，不許喧嘩。第四，毋得越規。第五，要遵約束。一鼓成列，二鼓排陣，三鼓演操。」眾宮女皆曰：「唯！」孫武號令已畢，上表請主觀操。次日，吳王與群臣登望雲臺觀操女軍。孫武布列已完，起鼓三通，宮女全不奉令，各掩口含笑。孫子怒曰：「吾曾戒令在前，汝等何故違逆？」乃親自再申五令，擊鼓三通，眾宮女含笑愈甚。孫武大怒，喝令斬夏妃、姜妃之首示眾。吳王在臺上望見要斬二妃，忙令伯嚭持節來諭武曰：「寡人已知將軍善用兵矣！然此二妃乃吾所寵幸，望將軍赦之。」孫武辭曰：「臣既受命為將，君命有所不顧，若徇旨而釋二妃，何以服眾？」遂謝伯嚭，斬卻二妃。<br>　　眾女兵戰憟失色。孫武再立隊長，令執法者再申令擊鼓，二隊女嬪，左右前後進退周旋，皆中規矩。孫武大喜，曰：「女兵已習法度，慣知方向，雖驅之赴湯蹈火，亦無所避耳！」後人有詩云：<br>　　理國無難似理兵，兵家法令貴尊行，嚴刑不避君王寵，一笑隨刀八陣成。<br>　　又五言詩曰：<br>　　強兵爭霸業，講武在深宮。<br>　　盡出嬌娥輩，先觀上將風。<br>　　揮戈羅袖擲，擐甲晚妝紅。<br>　　掩笑分旗下，含羞一隊中。<br>　　鼓停約束止，形舉令才崇。<br>　　身可滅鄰國，何勞逞戰功。<br>　　又五言詩云：<br>　　有客陳兵計，功成欲霸吳。<br>　　玉顏承將略，金鈿折兵符。<br>　　轉佩風霜暗，鳴擊錦袖趨。<br>　　雪花頻落粉，香汗盡流珠。<br>　　掩口誰違令，嚴刑必用誅。<br>　　至今孫子術，猶可靜邊隅。<br>　　吳王見孫子斬二愛妃，遂有不用孫子之意。子胥會知其意。<br>　　進曰：「大王欲爭強楚而霸天下，傾心思士，始得孫武，若因二妃而棄一賢將，何異愛莠而嫌稼穡乎？」吳王始悟，封孫武為上將軍，都督內外諸軍事，封子胥為行人，伯嚭為副將，總發一十二萬精兵南征。不知後事如何，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=72.htm>上一篇</a> &nbsp;&nbsp;&nbsp;&nbsp; <a href=74.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>