<html>
<head>
<title>開放文學--周朝秘史--第十回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=8.htm>上一篇</a> &nbsp;&nbsp;&nbsp;&nbsp; <a href=10.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第十回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>太公興周滅商紂　武王分土封諸侯</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　太公傳令，休要走了奸臣費仲，淫妃妲己，拿獲者重賞，賣放者同罪！諸將得令，去尋妲己、費仲，不知其處。殷郊太子，生長宮中，樓閣臺榭，無不週知。時，妲己在摘星樓，見宮中火烈，正要起陣怪風，化作金毛狐子而走，被殷郊見其本相，不能變形，遂抱頭斂腹，欲投下摘星樓來。早被殷郊大喝一聲，舉斧一劈，金光燦爛，冷氣逼人。殷郊知其為怪，按下神斧，將妲己揪向太公帳下。卻說費仲，見宮中火起，投後宰門而出，被雷震活捉，亦解至太公帳下。太公請見武王曰：「商辛無道，皆由妲己、費仲所致，宜建法場於朝歌市上，審問明白，分解其屍，與民快樂！」<br>　　於是，武王太公及眾文武諸臣於法場，數妲己、費仲之罪，令劊子手先斬妲己。妲己容顏嬌媚，劊子手不忍殺之。太公命斬劊子手，另換劊子手亦愛其貌，不忍殺。太公又命斬劊子手，如是者三次，劊子手俱不忍殺妲己，甘自受戮。太公曰：「吾聞妲己乃妖類，必得其形，方可除之。」命左右懸起照魔鏡，以鑒之妲己，乃露本相，卻是個九尾金毛狐狸，咆哮於場上。<br>　　太公命曰：「誰速除之？」殷郊跳出，大喊一聲，手起斧落，斷狐狸為三截。太公又命，將綿纏費仲之臍燃於市上，以解民恨！殷自成湯至紂共二十八君六百四十四年。史官有詩云：<br>　　成湯祝綱德聲揚，放桀南巢正大綱。<br>　　六百乾坤傳及紂，誰知付與周武王。<br>又東平先生有詩云：<br>　　苦陷忠良惡不悛，唯耽妲己信讒言。<br>　　黎民不道君王死，反向天街鼓舞歡。<br>又有五言詩云：<br>　　天喪商辛業，敵兵盡倒戈。<br>　　積山屍遍野，漂杵血流河。<br>　　掃盡煩苛法，淫吟凱捷歌。<br>　　太平今日定，換卻舊山河。<br>　　武王既平殷亂，將復歸西伯之位，以聽天命。眾諸侯曰：「商德已絕，天命歸周，請西伯合正大位。」武王辭曰：「予以商辛失政，苦虐生民，天人共怒，予故代天討罪，以救生民。<br>　　商辛既死，合尊有德，予何敢承大統？」諸侯曰：「天命靡常，惟德是歸！侯伯代天救民，義兵一舉，諸侯不期而會者八百。<br>　　赤鳥降屋，白魚入舟，此天命所歸之兆也！何必過辭？應代商命，以正大位。」武王辭之再三，不得已而許之。於是，諸侯奉命築壇三層，布列香燭，諸侯各服冠冕，立於壇下。武王登壇，諸侯奉冊而上，制曰：<br>　　　　維殷紂三十二年，歲在己卯冬十月甲子。四海臣庶，奉天承運，咨爾姬發，乃值商綱之季，德墜政衰，既生民塗炭，奉天命所歸，弔民伐罪，拯溺亨屯，上應天心，下合人意，理合代商而有天下，率德以司北辰。冊立之日，即登大寶，毋致再辭。尚未受八拜之禮，即降詔以示諸侯。朕實不德，承此天體，恐墜天人之望，以貽篡逆之羞。咨爾侯眾，既尊朕位，各宜恪守乃職，以牧兆民。上合天心，下副民望，庶幾君臣得正，政治有成。<br>　　諸侯在壇下者，皆呼萬歲。武王方受朝賀，改國號曰周，追溢父為文王。自文王以上七世，皆追為王。傳旨令閎夭奉太牢，祭比干之墓，召公奭釋箕子之囚，畢公高奉勒旌表商容之閭，令南宮適除去酒池肉林，推去蠆盆炮烙，散鹿臺之財，發鉅橋之粟，賑濟百姓。朝歌百姓老幼，遮拜於道，留王鑾駕，不忍使歸。王親諭之曰：「吾今別立新主，以安汝等，汝等安農樂業，不必悲留。」百姓挽留不住，放聲大哭。武王甚是不忍，召武庚，諭以恤民。又召二叔，諭以克供厥職。二人再拜受命。大軍出朝歌，歸到西岐升殿。文武朝賀畢，武王問群臣曰：「朕德不逮，今承眾諸侯奉朕為天子，其國家儀制，當何如？」御弟周公旦，出班奏曰：「姬乃帝後，今改正朔，宜用建子之月為正月，色尚赤，治尚文王。」又問曰：「諸侯王子及功臣當如何？」周公又奏曰：「諸侯功臣，有大勛勞者，宜分土封侯，以昭崇德報功之義。其親王子孫，亦宜分土封侯，以壯王室。至於上古三皇五帝，唐虞夏商之後，亦宜分土封侯，以報立德之功。」武王從之。後所封諸侯：都太公姜尚，以功臣封諸侯，鎮營丘國，號齊。即今山東青州府是也，後為田齊所滅，田氏為秦所滅。<br>　　御弟周公姬旦，以王親封諸侯，鎮曲阜，國號魯。即今山東兗州府是也。<br>　　御弟召公姬奭，以王親封諸侯，鎮北方，國號燕。即今北京順天府是也，其後為秦所滅。<br>　　御弟畢公姬高，以王親封諸侯，鎮魏，國號魏。即今河南開封府密縣是也。<br>　　御弟姬叔鮮，以王親封諸侯，鎮管，國號管。後管叔作亂，其國遂除，所以不續。<br>　　御弟姬叔度以王親封諸侯，鎮蔡，國號蔡。即今河南汝寧府上蔡縣是也，後至《春秋》為宋所滅。<br>　　御弟姬叔振鐸，以王親封諸侯，鎮曹，國號曹。即今山東曹州是也，其後亡是也。<br>　　御弟姬武，以王親封諸侯，鎮郕國號郕。即今山東兗州府汶上縣是也。<br>　　御弟姬康叔，以王親封諸侯，鎮衛，國號衛。即今北京戴州是也，其後為秦二世所滅，周之諸侯，惟衛在後亡。<br>　　御弟姬叔處，以王親封諸侯，鎮霍，國號霍。即今山西平陽府是也，其後為晉所滅。<br>　　商故賢臣微子，封諸侯於宋，國號宋。即今河南彰德府是也，其後至春秋為楚所滅。<br>　　先聖王神農之後，封諸侯於焦。即今弘農陝縣是也，其後為春秋齊國所並。<br>　　先聖王黃帝之後，封諸侯於祝。即今山東濟南府是也，其後為戰國所滅。<br>　　先聖王帝堯之後，封諸侯於薊。即今北京順天府是也，其後為戰國所滅。<br>　　先聖王帝舜之後，封諸侯於陳。即今河南開封府是也，其後為田氏齊所滅。<br>　　先聖王夏禹之後，封諸侯於杞。即今河南開封府是也，其後為春秋戰國所滅。<br>　　故殷賢臣箕子，不肯臣事於周，但陳《洪范》一篇而去，武王封箕子於朝鮮。即今遼東是也，後為戰國所並。<br>　　功臣南宮適、散宜生、祁突、高毀等各封官有差。共封親王子弟及功臣為諸侯者大小七十二國。大排筵宴，開庫藏，將殷之寶物，悉散於諸侯。後人有詩為證：<br>　　一舉戎衣定大周，分茅列土賜諸侯。<br>　　不如桀紂私天下，八百乾坤有自由。<br>　　次日，諸侯皆上謝表，各赴本國而去。惟御弟周公旦、召公奭，尚留在朝，以輔王室。武王謂周公曰：「鎬京為天下之中，土乃帝王之居。」於是，命召公遷都於鎬京。又曰：「當今海內清平，萬民樂業，朕當以德治民，不事刀兵，命有司與朕歸馬於華山之陽，放牛於桃林之野。」令群臣不得言兵，群臣皆唯唯受命。<br>　　忽一日，武王有疾，群臣皆懼。召公問周公曰：「今陛下有疾，太子年幼，倘有不諱，為之奈何？」周公曰：「我祈天代王以免患！」周公乃築壇於城南，親自登壇，焚香拜告於太王、王季、文王之靈，願以身代武王。祝罷，史官錄周公所告之言，藏於金藤匱中。次日，武王病瘳，諸侯、太公望等聞之，皆來朝賀。武王命大排宴，以待諸侯。<br>　　周公問太公曰：「公奉天子之命以鎮齊，五月而報，政何以速也？」太公曰：「吾治齊之政，簡省繁文，從其便俗，故百姓易從，是以政成之速。」周公又問伯禽曰：「爾奉天子命以鎮魯，三年而後朝，政何其遲也！」伯禽曰：「臣治魯之政，除鄙俗，使民盡淳良，故民難從，是以政成之遲。」周公歎曰：「後世齊國必強，魯國必弱，而魯終將北面事齊矣！」武王問：「何以知之？」周公曰：「政簡故便民，而民易治，政繁故擾民，而民難理。是以知之。」後世果然齊強魯弱，此周公有先見之識，所以為聖人也。後人有詩為證曰：昔人見識本非常，即政猶能達大綱。<br>　　傳在春秋相並世，果然魯弱與齊強。<br>　　宴罷，百官退朝，武王命諸侯各返本國。又越月，武王復有疾。不知武王性命如何，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=8.htm>上一篇</a> &nbsp;&nbsp;&nbsp;&nbsp; <a href=10.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>