<html>
<head>
<title>開放文學--周朝秘史--第八十七回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=85.htm>上一篇</a> &nbsp;&nbsp;&nbsp;&nbsp; <a href=87.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第八十七回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>勾踐三年滅吳國　范蠡扁舟歸五湖</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　伯嚭曰：「今夜令各寨虛張火炬，詐鳴金鼓，以疑諸侯，我兵星夜班師，方免追擊之患。」吳王然之，依計號令，星夜拔寨東歸。及天明，諸侯請吳王辭別，則空寨而已。諸侯皆曰：「吳王矜傲太甚，可乘勢追擊！」越鞅曰：「諸侯合好，不可背盟，吳主驕傲，彼自喪國，何必我等追之？」於是，諸侯各歸本國，獨陳閔公懼吳之威，乃領本國之兵，隨後救吳。<br>　　卻說吳王歸至蘇州，文武出郊迎接入城，朝賀已畢，群臣俱言，越兵勢勇，速宜謀戰守之策。吳王問群臣：「何人屯兵拒越？」群臣曰：「今彌庸被擄，獨王孫駱一支兵在！」伯嚭急奏曰：「大駕親征，方可退兵！」吳王遂令胥門巢為先鋒，展如、專毅為保駕，大發二十萬兵，殺奔吳江下寨。<br>　　時，越王志在雪恥，與范蠡、文種養兵練將已十餘年。至是，百姓願從出征者三萬人，合兵只有一十五萬，然皆為國報仇，一以當百，所以一戰而擄彌庸，及吳王抽兵出敵，范蠡獻計曰：「吳伐齊遠歸，疲弊勞苦，必須速戰！」勾踐大喜，范蠡令後庸、&#33263;如各領水軍三萬，夜渡於吳江左右，又令苦成引馬軍五千，屯於沒地，以阻吳兵歸路，又令大將稽郢、疇無餘各率艨艟之艦五十艘，以備馳戰，諸將依計而行。<br>　　是夜天清月朗，越王與文種、范蠡、計倪、程皓一班文臣，游於舟中，仰觀天象。少頃，一派火光自北而南，流於斗宿之間，王顧從臣曰：「此何物也？」太史計倪曰：「此亡吳之兆也！」王曰：「何謂也？」倪曰：「臣觀天象，歲德在越，災火臨吳，主越伯之驗也！」王笑曰：「果如此言，則孤數年之恨，自是可釋矣！」范蠡曰：「非特天象，臣以人事觀之，吳亦當亡！」王曰：「何謂也？」蠡曰：「夫差荒淫，百姓怨苦，軍士疲勞，今吳郊又荒，野無顆粟，欲使饑困疲乏之民而戰之，必無鬥志，有不亡者鮮矣！」<br>　　越王大喜，遂取酒暢飲至五更，親自披掛，左帶謳陽，右帶程皓，橫槍立於船上，號令三軍，將數百舟鼓噪而渡。吳兵聞之，攤開戰船以待。吳王遙謂越王曰：「子忘會稽之事乎？爾君臣陷於谷室，吾憐而赦之，今乃不懷德而反興兵犯界耶？」<br>　　越王對曰：「孤自會稽一恥而歸，臥薪嚐膽，夢寐不忘！」吳王怒曰：「勾踐背義，諸將何不為我斬之！」專毅引兵殺至，程皓迎敵，而兩邊戰船一來一往，不分勝負。越將謳陽抬起弓箭射斷吳船，吳船順流而去，程皓復射一箭，專毅落水而死。<br>　　越兵數百戰船，一齊殺進。吳將王孫雄、胥門巢引弓弩射之，越船不能前進。范蠡白旗一麾，諸稽郢被重鎧引艨臆大艦數十艘，突入吳舟，亂箭對面而射。諸稽之舟與吳舟尚隔一丈之水，踴身跳入吳舟，斬胥門巢。用力一招，疇無餘督進大戰，衝入吳陣。吳舟覆水者二百餘艘，傷者不計其數。三江水面，屍浮河壅，血染波紅；哀哭之聲，如激怒之潮。明人高啟有詩云：<br>　　江上山不改，江邊臺已傾，越兵來處路，江水尚哀聲。<br>　　伯嚭、王孫駱、慶如等，各架小舟，殺入重圍，令吳王棄船而登小舟，飛奔沒地下寨。吳王曰：「諸軍困乏，可就此地炊飲。」偏將軍姑射曰：「此地殺氣洶洶，似有埋伏之狀，不宜停轡。」吳王猶豫間，越將若成截住歸路，吳兵饑困，無力迎敵。忽越兵齊至，如斬瓜切萊，諸將救出吳王。越王又摧大兵從後殺至，吳王回視殘兵，不上數百騎，其步卒傷手足者悲哀可憐。吳王馬上歎曰：「孤自用兵以來，未曾敗北，今二十萬眾，喪於長江，殆天亡我乎？」言罷不覺淚下。時又有一彪人馬，洶洶殺至，吳王以為死日至矣！諸將饑困不起，束手待戮。<br>　　卻是陳閔公引兵來救吳王。雙方相見，且驚且喜。閔公輒令本兵獻上糧餉，保駕東回。未至蘇州，越兵又漫山塞野，勢如風火迅雷，一齊追至。吳王命陳閔公引兵守石湖，自與敗兵殺入吳城，堅閉不出。<br>　　越兵至湖口，陳閔公引弓弩手擺於岸上，越兵不能登岸。<br>　　范蠡令諸稽郢率輕騎從上流涉渡，閡公正欲拒之，越王大兵殺上石湖岸口，陳兵大潰，欲驅吳城，城又不開，乃引敗兵奔歸。<br>　　將欲渡江，遇楚將公孫朝於江口擋住歸路。閔公問曰：「汝擋吾歸路如何？」公孫朝曰：「我主惠王，惡爾助吳伐越，所以起兵拒爾！」閔公聞聽，大叫一聲，墜於馬下。公孫朝遂斬其首級，催兵打入陳城，盡收陳氏，斬於城內，留兵以守其地，據其寶物而還。越兵追抵吳都，攻打吳城，吳王召伯嚭督軍守城，自與西施宴於姑蘇臺。<br>　　卻說伯嚭守城不恤士卒，朝廷賞賜之物，並不頒於群下，士卒怨罵，不願守城，城中百姓，自相潰亂，越兵乘勢攻開東門。王孫駱、王孫雄、奚斯、展如各引兵塞城，擋住越兵，諸稽郢令諸將曰：「放火燒民房屋則進矣！」時城內四門火起，風火互激，軍民相踐，填塞道路，諸稽郢向前斬卻奚斯，吳將各自相奔。越兵打入吳宮，遍尋不見夫差。郢曰：「必在姑蘇臺，稽郢至姑蘇臺，吳王大驚，急攜西施欲走下湖，越兵殺至，不能復走。<br>　　夫差乃遣王孫雄至越王軍前頓首曰：「昔者夫椒之戰，大王棲於會稽，寡君曾遣大王東歸。今者天災吳國，得罪大王，今奉降表，但乞草命以延歲月。」越王覽表，將許議和。范蠡曰：「昔者會稽之役，天以越賜吳，吳不受；今天以吳賜越，大王敢逆天乎？旦早朝宴罷，臥薪嚐膽者非為吳乎？」越王曰：「相國之見固是，然寡人有哀憐之意，不忍滅吳！」范蠡曰：「大王不忍滅吳，臣奉旨處置。」越王許之。蠡即引兵到姑蘇，數夫差之罪，令三軍焚臺，以逼夫差。夫差歎曰：「吾早不納子胥之言，今日果至滅國，死者無知則已，倘若有知，吾有何面目見子胥於地下乎？」遂拔劍自刎而死。范蠡令收臺上財物，擄其美女，焚卻姑蘇之臺，斬吳王首級，回報越王曰：「夫差喪國，皆伯嚭所致！」亦令斬伯嚭，滅其族，以戒不忠。<br>　　留大將諸稽郢守吳都，大駕東歸。宋賢楊誠齋先生《題姑蘇臺詩》云：<br>　　插天四塔雲中出，隔水諸峰雪後新。<br>　　道是遠瞻三百里，如何不見六千人。<br>　　高啟先生《題館娃宮詩》云：<br>　　館娃宮中館娃閣，畫棟侵雲峰頂開。<br>　　猶恨當年高未極，不能望見越兵來。<br>　　東屏先生《詠史館娃宮詩》云：<br>　　初收奇貨錦裁新，百媚生輝曉夜春，樂盡臥薪嚐膽日，五湖歸載有功人。<br>　　世傳吳王夫差枉蘇州城南，築一酒城，釀酒與西施宴飲，及越王入城，盡發其酒，以賞軍將。高啟先生《題酒城詩》云：<br>　　酒城應與酒池通，長夜君王在醉中，兵入館娃猶未醒，越人宜賞武夫功。<br>　　越王滅吳，擄其寶器以及美女。范蠡諫曰：「色傾人國，自古有之。吳王因耽西施之色，大王所以得滅其國，王何不鑒而蹈前車之覆乎？」越王不從。范蠡歎曰：「越王為人，長頸鳥啄，但可同患難，不可共安樂，吾之功成不退，安能保無後患乎？然不除西子，吾越復有覆亡之患！」乃設一計，及大駕至右湖，密令王之宦者，誘西施出帳，以輕舟載於煙波之中，遂溺西子於湖心。次日，乃謂越王曰：「大王外患既除，可與二三良臣，營立家國，臣請從此謝恩以出，再不入越都矣！」<br>　　越王大驚曰：「孤辱承教誨，得消大仇，正當與子共享太平，子何棄寡人之速耶？」蠡曰：「臣聞為人臣者，君憂臣勞，君辱臣死，昔王辱於會稽，待罪於石室，臣所以不死者，為吳未滅故也！今吳已滅，君辱已削，敢偷生於世乎？」王曰：「相國且歸，孤即列土以封相國。相國必若迷而不悟，則身亡而妻子為虜矣！」蠡再拜謝恩以歸。夜乘輕舟，逃入五湖之中。胡曾先生《詠史詩》云：<br>　　東上高山望五湖，雲濤煙浪接天隅，不知范蠡歸舟後，曾有忠臣寄跡無。<br>　　東屏先生《詠史詩》云：<br>　　鴟夷皮號諱談軍，重寶輕舟破水雲，君子謀成身退有，耒聞禽鳥相人君。<br>　　潛淵讀史至此，曾有《古風》一篇云：<br>　　縱橫鴟鳥悠悠舉，使君發矢貫翎羽。<br>　　鴟鶚已墜縱橫志，使君心契五湖水。<br>　　五湖風景五湖秋，樂與同游險不游。<br>　　古來王佐非周召，見機不作功成羞。<br>　　君不見，狡兔死兮走狗烹，飛鳥落處良弓收。<br>　　敵破謀亡皆類此，何必睠睠思故土。<br>　　一葦翩舟一竿竹，清風凜凜高千古。<br>　　自此范蠡乃變姓名，自號「鴟夷子」，遣僕遺書一札與文種，飄然寄跡於煙浪之中，蓋後人莫知其終焉。<br>　　次日越王不見范蠡，詢之蠡之部下，曰：「昨已入於五湖矣！」又以溺西子之事告之。越王曰：「噫！此寡人之過也。」<br>　　大駕歸至浙東，群臣迎接入朝，行賀已畢，大封諸將，宴賞群臣。群臣謝恩出朝，文種得范蠡之書。拆而視之曰：蠡聞功成身退，天之道也。功成不退，身之殃也！今吾與子，膂力廟堂，雄成霸業，理合拂袖而歸。且越王為人，長頸烏喙，但可同守患難，不可同享安樂，譬諸狡兔死，走狗烹，飛鳥盡，良弓藏。敵國既破，謀臣即亡，蠡思每每及此，是以棄名利於富貴之場，樂輪竿於江海之上。同僚誼重，敢不盡布，惟子明鑒，乞早圖之。<br>　　文種讀罷，曰：「范蠡誠高世之士，吾不及也！」即日稱病不朝。越王謂群臣曰：「孤初未滅東吳，范蠡、文種盡心獻策，東往未還，范蠡棄寡人而去，今文種又稱病，二子何其高名節乎？」計倪曰：「文范二公，實有清風高節，乞明公施獎，以勸後人。」越王然之。次日，將親往文種處問疾，將軍&#33263;如與文種有仇，因奏曰：「文種數有叛意，大王不察，今王若入其宅，必召不測之危！」越王叱曰：「昔孤在吳三年，大柄皆在文種掌握，此時不叛，今日焉有是心？」&#33263;如曰：「大王不信，問病之日，種如出迎，則無此意，如不出迎，則其反意明白！」越王默然。即日往問之，&#33263;如忙使家人告文種之家人曰：「主上疑爾文種謀反，今日詐來問病，欲擒文種歸朝也！」<br>　　家人忙入報知，文種聞之大怒！令家人埋伏刀斧於門下，先誅無道，然後別立新君。頃刻報：「王駕至！」文種隱而不出，越王至其宅，見文種不出，遂疑反心。計倪曰：「相國抱危疾，焉能出接，大王不可狐疑？」及至中堂，又無一人出納，及觀兩廊，似有埋伏之兵。遂與從臣趨出，令發兵滅文種之族。計倪率群臣奏曰：「文種反形末彰，不可輕滅。」越王不從。計倪又曰：「種有大功，未蒙重賞而得罪，恐後忠臣盡去矣！」<br>　　越王默然良久，令斬文種，赦其家族。欲知文種性命如何，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=85.htm>上一篇</a> &nbsp;&nbsp;&nbsp;&nbsp; <a href=87.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>