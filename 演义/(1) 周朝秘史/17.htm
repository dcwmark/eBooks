<html>
<head>
<title>開放文學--周朝秘史--第十八回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=16.htm>上一篇</a> &nbsp;&nbsp;&nbsp;&nbsp; <a href=18.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第十八回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>盧妃懷孕十八年　幽王舉火戲諸侯</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　宣王出朝聽政，近臣奏曰：「畿內兒童誦謠言歌四句，鼓舞於六街三市之中，兵馬司錄其歌以聞。」王覽其歌曰：「月將升，日將浸，&#27327;弧箕服，實亡周國！」王大驚！問群臣曰：「此事主何吉凶？」左宗伯召公奏曰：「&#27327;是山桑木名，可以為弓。箕草名，可結之為箭袋。據臣愚見，國家後有弓矢之禍！」王曰：「若此，盡誅京師作弓箭之人，盡焚庫內弧矢，何如？」太史令伯陽父奏曰：「臣觀天象，其先落在陛下宮中，非干弓矢之事，必主後世有女主亂國！請勿妄殺無辜之人而焚軍旅之器。」<br>　　王宣姜皇后出朝，問其宮中嬪妃有甚怪異，姜后奏曰：「宮中並無怪異，惟先王宮內一嬪妃盧氏，年方二十四歲，懷孕一十八年，至是方生一女。」王曰：「此誠異事！」傳旨宣盧氏問其故，盧氏到殿對曰：「妾聞夏桀王時，褒城有鄉人，化為二龍，以降王庭，謂桀王曰，吾乃褒城二君，桀王恐懼，殺其二龍，收其漿聚以藏櫝中，自殷朝歷六百四十四年，傳經二十八王，皆不敢發其櫝而視之。至先王厲王末年始開櫝，則龍漿橫流於王庭，化為元龜，妾時年十有七歲，因踏龜跡而有孕，至前夕方生一女兒。」王曰：「此女兒必怪物，汝抱出視之！」<br>　　盧氏曰：「妾疑其為怪物。是夕，命本宮人，將此女孩，投於皇城御河中浸死矣！」王曰：「此非爾之罪，皆先王所貽之禍！」喝退盧氏，又謂太史伯陽父曰：「此女孩已死，卿試占之，以觀妖氣消滅何如？」伯陽父占之，曰：「妖氣雖然出宮，然未嘗除也！」王傳旨，令皇城兵馬司，帶領軍卒巡訪皇城御溝內外，但有拾得女孩於道路及溝中者，悉取而斬之。又出榜文，掛於各城門外，不拘官民軍匠人等，但有收得御溝之內嬰孩隱匿而不首者，滿門處死。<br>　　卻說西城兵馬巡至西長安街尾，見一男子負山桑木弓，一女子負箕草織成箭袋，賣於街上。兵馬司看見，心下思量曰：「今朝廷大臣斷謠歌乃是山桑木弓箕草之袋，今日見此二人，必應其事，但聞伯陽有為亂之言，吾放其男子，捉此女子，並所賣弓矢去見天子。」那男子得解其禍，亦不救其妻，抱頭便走，走至十里外途中，聞深林中群鳥喧噪，有嬰兒啼哭之聲。<br>　　此人奔入林中視之，乃百鳥覆蓋一女孩兒在青草上，此人自思曰：「我妻被朝廷捉去，決無性命，歸家抱此女孩回去，撫養成人，亦有所望。」乃趕去群鳥，抱此嬰兒，直奔褒城，逃難而去。卻說西城兵馬司，將此女人及弓矢，前來見宣王。王自思：「占者是此婦定矣！」令推出斬之，賞其巡訪兵馬。是歲秋七月，宣王有疾，宣左司寇尹吉甫、大宗伯召公穆托孤。王崩，在位四十六年。二臣受遺詔，奉太子宮涅即位，是為幽王。幽王為人性暴寡恩，動靜無常，召公、吉甫，盡心輔之。尹球、虢公、祭公三人在朝，皆讒邪欺君，幾喪其國。幽王即位，拜尹球為大夫，虢石父為上卿，祭公為司徒，大宴群臣。忽三川守臣有表到，言其地皆震。幽王笑曰：「山川地震乃是常事，何必動表告朕？」遂退朝。太史令伯陽父以此事與趙叔帶手語曰：「昔者伊洛竭而夏亡，河竭而商亡，今周若二代之季矣！」<br>　　叔帶駭然曰；「何以見之？」伯陽父曰：「源塞必川竭，川竭必山崩，山崩乃主崩類之兆，吾知周室天下不出二十年當亡矣！」叔帶謂伯陽父曰：「天子不恤國政，我職居言路，必盡臣節以諫之可也！」<br>　　是歲冬，三川又竭，岐山復崩，趙叔帶上表諫曰：「山崩地震，國家不祥之兆，望陛下撫恤下民，廣開賢路，以弭天變，庶幾社稷無危。」虢石父奏曰：「山崩地震，誠陛下所謂天道之常，有何不祥？叔帶迂生，不達天道，望陛下詳之！」幽王聽石父之奏，罷叔帶之官，貶歸田里。叔帶罷官，往投晉國，後為趙氏之祖。右諫議大夫褒姠諫曰：「不可罷叔帶之官，恐塞諫諍之路。」幽王大怒，令囚褒姠於獄。朝中自是無敢諫之臣。王朝夕在宮中作樂。<br>　　卻說褒姠，褒人也。家中妻子聞進諫被囚，一家痛哭，其子洪德告母曰：「吾聞天子荒淫，惟樂女色。吾褒城中，有小民家，即前賣弓矢之人，有女子十分清麗，家貧無資，欲將此女鬻於他人，望母將百金買此女子，進上朝廷，以贖父之罪，有何不可？」其母大喜，遂將百金，買得此女子。時，年方十四歲，令其梳洗，將新衣改妝。洪德即修表，將此女子齎到京師，以贖父罪。天子升殿，近臣奏曰：「諫議大夫褒姠之子褒洪德到！」王宣入，洪德奏曰：「臣父因進諫得罪，現囚天牢，臣痛父陷死，不能復生，故將美人進上，以贖父，望陛下寬恩，赦臣父死，放歸田里。」幽王聞奏，宣美人於殿下，王見此美人儀容嬌媚，因褒地所進，賜名褒姒，宣入後宮。群臣諫曰：「不可！色傾人國，自古有之。夏因妹喜而亡，商因妲己而喪。<br>　　陛下宜鑒前朝之失，不可受此美人。」尹球石父奏曰：「田舍郎多收禾麥，尚且重婚，陛下以天子之尊，受一宮人，群臣何故多言？」王大怒，傳命：「有再諫受美人者斬！」群臣遂不敢諫。王退朝，與褒姒朝夕飲宴，其皇后申氏遂失寵，一日與褒姒宴於翠華宮，申后遽至，褒姒與王談笑自樂，全不起身迎接，申后心雖怨而口不敢言，歸宮中憂容不展。太子宜臼見母憂悶，跪而問曰：「吾母貴為萬民之後，何至如此不樂？」后曰：「汝父寵愛褒姒，不分尊卑，日與王宴於翠華宮，見我至，他仍飲酒自樂，全不退避，此吾所以不悅也。」太子曰：「此事易處，母親勿憂。次日可引數十宮人游御苑賞花，若褒姒來，吾母令宮人將此賤婢亂打一頓，待她奏父王，父王不聽則已，若有甚事，孩兒必殺之，方可干休！」<br>　　申后聽信其言。申后果將褒姒打了一頓，褒姒不動聲色，含羞回宮，宣虢石父告以此事。石父奏曰：「娘娘可將此事奏於天子，臣當竭力保之，廢申后方休！」褒姒見王退朝，垂淚奏曰：「申皇妃無故令宮人痛打小妾！」王變色言曰：「皇后焉敢無禮！」虢石父、尹球曰：「臣聞皇后失德，嫉忌太甚，或有之？」王問何故，褒姒述其事奏之。王大怒，遂下詔廢皇后申氏，冊立褒姒為正宮，群臣苦諫不聽，太子宜臼忿恨不平，要殺石父。石父逃走，來見天子。天子大怒，命尹球來捕太子。<br>　　太子從後宰門走出，奔於鄧州母舅家。王命發兵圍申，群臣諫曰：「太子雖違王命來殺大臣，乃是為母之故，今走申國避之足矣！何故更發兵圍申以殺之？」王准奏，令囚皇后於冷宮，廢太子宜臼，立褒姒之子伯服為王太子。太史令伯陽父曰：「三綱絕矣！」告老歸田。群臣辭表求歸者甚多。<br>　　王既立褒姒，忠臣去位，朝中惟尹球、虢公、祭公等一班讒臣在側。王朝夕與褒姒作樂，千方百計，褒姒終不開口一笑。<br>　　王問曰：「卿何為不笑？」姒曰：「妾平生不好笑。」王私與石父曰：「卿有何計能動褒後一笑，賞汝千金！」石父獻計曰：「先王於皇城外，五里置一烽火墩，本備寇也，如有寇至，則舉烽火為號，沿路相照，諸侯之兵必至，至而無寇，皇后必笑矣！」王大喜。次日傳旨，令發城下煙墩。群臣皆諫曰：「煙墩者先王制下，以備緩急，所以取信於諸侯，今無故而舉烽火，是戲諸侯也！他日倘有不虞，將何物以征諸侯之至而救急哉？」王不聽，遂舉烽火，與褒姒宴於望邊樓。不數日，近京列國諸侯皆領兵至，既至則無寇，褒姒於樓上見諸侯不宣而至，撫掌大笑，眾諸侯大怒而歸。申侯在路上備遺表諫幽王棄皇后，廢太子，寵褒姒，戲諸侯四事。虢石父奏曰：「申侯欲與太子宜臼謀反，故訕王之過。」王曰：「何以處之？」石父奏曰：「宜速發兵以討之，庶幾免生後患！」欲知後事如何，且聽下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=16.htm>上一篇</a> &nbsp;&nbsp;&nbsp;&nbsp; <a href=18.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>