<html>
<head>
<title>開放文學--周朝秘史--第二十八回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=26.htm>上一篇</a> &nbsp;&nbsp;&nbsp;&nbsp; <a href=28.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第二十八回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>鬥伯比假道滅鄧　齊桓公北杏定伯</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　鄧祈侯視之，乃騅甥、冉甥、眷甥三人，係鄧侯之外甥，又為鄧之大夫。諫曰：「臣等觀楚子，形如猛虎，必有吞鄧之意，不如乘此機會，伏兵城下，一鼓而擒之，方免後患。」鄧侯笑曰：「三甥差矣！楚子乃吾之甥，汝之姨弟也，焉有此意？」三甥曰：「亡鄧國者必此人也！若不早圖，噬臍無及，若還除之，必在此時也！」鄧侯叱之曰：「人將不食吾餘，焉可害甥而取人之輕賤哉？」三甥退而歎曰：「舅氏不聽我等之諫，社稷尚且難保，焉有其餘而食也？」<br>　　鄧侯次日，親自出城，延文王而宴之。宴罷，三軍望申而進。哨馬報於申侯，申侯問於群下。大夫孫晉曰：「申與鄧禍福相同，患難相救。今楚子逞大國甲兵，征隨伐絞，假道伐申，鄧既許過，申小何敢與拒，莫若出城納降，可存社稷。」申侯然之。次日率群臣出城納降，文王將受其表。伯比出班奏曰：「大軍阻山涉水，假道方得至申，若不擄申侯而受其空表，則下歲申又不服，王請察之！」王令斬申侯，大軍遂殺入申城，掠其金寶，留五千甲兵以戍其地。<br>　　班師至鄧，伯比又曰：「今兵得勝而歸，鄧侯必又出城挽王駕，王念申氏，不忍加兵，令前部乘勢殺入，斬鄧侯，滅其國而歸可也！」王遂傳旨，令前部鬥祈、鬥舟依計而行。二將得旨，令三軍偃旗息鼓而過鄧城，鄧侯聞楚王兵至，果然出城迎接。三甥自歎曰：「鄧亡其在此乎！」遂逃歸於山。<br>　　鬥舟遙謂鄧侯曰：「楚王車駕尚後五十餘里，明公不勞伺侯。」鄧侯乃出郭外，楚兵大喊一聲，殺入鄧城。鄧侯見楚有變，拍馬回救城門，已被楚兵所據，不能入城。在馬上長歎曰：「吾早不納三甥之計，故致今日噬臍難及。」乃觸城而死。<br>　　文王大軍掩至，遂入城收鄧侯之屍首，葬於城南，蓋欲掩其本意也。留楚兵五千，以戍其城，盡收其降卒而歸。是日天昏日暗，風色慘淡。文王駕出城南，見鄧侯之家，心下惕然。<br>　　滅卻鄧氏，自覺後悔，遂沾寒疾而歸。王問伯比曰：「東方已定，吾將欲北戰中原，寡人又有心疾，此事奈何？」伯比曰：「北伐非小事，王善保龍體，姑緩數日可也！」是月五日，駕遂崩。群臣奉息媯之長於熊嘉即位。<br>　　周僖王元年春正月，齊桓公設朝，文武兩班朝賀巳畢，桓公問管仲曰：「寡人承仲父之教，今國中兵用雄多，糧草充盈，百姓皆知禮義，意欲立盟定伯，此道何如？」管仲奏曰：「當今諸侯強於齊者甚眾，然皆自逞威雄，不知尊周為義，所以不能成其大事。周雖衰弱，亦是平王東遷以來，諸侯不朝，方物不貢，故鄭莊公力抗王師，以致君臣亂序，遂令列國臣子弒君父者不絕，諸侯相冒莫能征討。今莊王初崩，僖王新立，目下宋臣南宮長萬弒閔公，亂宋國，長萬雖亡，宋公未定，明公可遣使朝周，會天子之旨，大會諸侯，定立宋君。宋亂一定，奉天子之命，內尊王室，外攘夷狄，列國中有崛強者制之，衰弱者扶之，有不奉令者率諸侯討之，海內皆知吾不為己，則相率而朝於齊，於是堂堂之師，名正言順，則不動兵車，而伯可圖！」<br>　　公大悅，遂問班部中誰往朝周請旨？言未已，上大夫寧越出班對曰：「臣願奉使！」桓公即修表一道付越，越至洛陽見王。其表曰：<br>　　　　鎮齊臣姜小白，誠惶誠恐，稽首頓首，奉表奏上。臣聞王化無私，視四海而為一，日光普照，鑒萬國以同明，故我先王代商而有天下也。擴親親之愛，尚賢賢之義，不論功臣賢士，王族子孫，悉皆裂茅分土，各賜封侯，所以普日光之照，布王道之公，共立二十四王，相承四百餘載，據產奉貢，守其尊卑之禮，往來朝聘，勝其和好之儀。夫何東遷以後，此令不行，諸侯僭叛勢抗，寤牛驁傑於中國，僭稱尊號，熊通虎霸於荊襄，數年以來，列國效尤，叛逆&#34861;起，遂致州吁弒君，華督刺王，至於子殺父者，接踵以為常事，臣以君者，相繼以作等閒，此臣所以深悼先王政廢，而痛惜今日紀綱掃地也。臣所處海濱，猥陋不才，兵甲不及秦楚，親信不肩魯衛。但念先王興先君，姜尚股肱王室，左右周綱，臣得沐其餘澤，安享富貴，是以臣不忍乾綱失馭，列國縱橫。敬修短表，上請朝權，伏願震雷霆之威，下征伐之詔，許臣匡合，以致中興，庶幾王業奠安如北辰，諸侯環眾星之拱。成周奠居似東嶽，列國覲群山之宗。四夷奉法，萬邦來王，臣無任瞻天仰聖，激切屏營之至。<br>　　僖王覽其表文已畢，便問群臣可否？大夫單伯奏曰：「國家值政弛之秋，不能號令諸侯，齊侯志匡周室，其義可許！」<br>　　王遂遣人齎詔從齊，令齊侯會諸侯伐宋。寧越謝恩出，與王使到齊。齊侯聞王使至，俯伏聽宣詔曰：國政衰微，每蹉無振丕之策，王綱解紐，常懷有望舉之臣，咨爾齊侯小白，直忠慷慨，懷秉忠良，立綱陳紀，上欲連諸侯，以尊我室，扶傾濟弱；下將討逆賊，以振我權，是固勤勞王家之素志，輔弼廟堂之赤心也。今賜爾青銅寶劍一口，綠羅珠傘一柄，俾賓糾合諸侯，以伐宋亂，候在列侯征貢之後，征爾入朝，再議功勛。詔令到日，速致施行。<br>　　聽罷宣詔，望札謝恩。使出，桓公問管仲曰：「王詔已下，何日興師？」管仲曰：「先傳天子之令，會諸侯於北杏，推諸盟主，以司君令。然後，師有主而戰必克。」<br>　　齊侯遣使，以王命告列侯，會於北杏。使者忙投諸國，諸侯此時聞齊侯奉王命以會，皆奉令而行。齊桓公先領部下，文有管仲，武有仲孫湫，屯於北杏。令軍士築壇三層，高起五丈，布列旌旗，整篩禮樂，專待諸侯來會。不數日，宋桓公領文官叔皮，武官方仲德；蔡哀侯領文官顏珠，武官耿至和；陳宣侯領文官淳于宗，武官許相；邾儀父領文官高子南，武官勝一鸚來會。五國褚侯相見禮畢，屯於壇下。齊桓公告諸侯曰：「王政久廢，諸侯多叛，孤承天子之命，會群公以匡王室，群公可推盟主，然後權有所屬，政令可施於天下。諸侯皆相讓不已，陳宣侯越席告列侯曰：「天子以糾合之命付與齊侯，即應推齊侯為盟主。」諸侯咸曰：「兵強國大，威德兼著，非齊侯不可主盟，陳侯之言是也！」齊侯辭之再三，然後登壇，殺牛馬之血，齊大夫仲孫湫奉血以上。齊桓公請歃血而後盟曰：「在此盟者，朝王奉旨，濟弱扶傾，如有敗此盟者，共率列國而征之！」諸侯在壇下咸拱手曰：「唯謹奉命！」<br>　　盟畢，齊上卿管夷吾，歷階而上，告桓公曰：「明公奉天子之命令，糾合諸侯，以定宋君。宋既立君，魯乃王室至親，故違令而不來，盟公請令列國之兵以討之！」桓公曰：「仲父之言是也！」遂命陳宣侯部本國之兵為前鋒，率五國之兵以伐魯，大兵離北杏屯於遂。欲知後事如何，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=26.htm>上一篇</a> &nbsp;&nbsp;&nbsp;&nbsp; <a href=28.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>