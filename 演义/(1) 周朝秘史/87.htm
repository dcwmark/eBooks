<html>
<head>
<title>開放文學--周朝秘史--第八十八回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=86.htm>上一篇</a> &nbsp;&nbsp;&nbsp;&nbsp; <a href=88.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第八十八回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>晉智伯求地謀反　灌晉陽智信決水</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　越王不聽倪諫，令武士斬文種之首，自是國中議論紛紛，文武多有辭官告老之表。越王恐生變，問計倪曰：「文種謀孤，孤所以殺之，群臣百姓何故皆有不忍殺種之意？」計倪曰：「大王滅吳，威鎮天下者，范蠡、文種之力也！范蠡深慮功不保終，所以逃亡，今乃封爵初下，便聽讒而殺功臣，何能安集眾心乎？」王曰：「然則若何？」計倪曰：「必須追贈范、文之功，將吳之金寶散於群臣，斬卻讒佞，然後入周朝王，則越伯可成矣！」越王大喜，即召還會稽之地三百里封范蠡，又封其子孫世享厚祿。封文種為大相國，以禮改葬之，並斬卻&#33263;如。<br>　　散金寶於群臣，出榜安民，百姓大悅。又以吳王平日所侵鄰國之田，遣使奉還，又將民戶籍田，山川地輿，令使者奉貢於周。<br>　　元王覽表大悅，即遣使以吳地賜越，命越為侯伯，得專征伐。<br>　　命魯、宋、鄭、衛納幣而朝之。<br>　　時，晉室衰微，政在四卿，哀公聞周王賜越主盟，意欲圖霸，召苟瑤、趙無恤、韓虎、魏駒四卿商議，當時苟瑤威權獨盛，將欲並三卿而吞晉室，倡言不可伐越，告哀公曰：「勾踐破吳之後，天子賜其主盟，豈可與之爭霸，明公必欲爭霸，必先許臣以掌大政，募將招兵，積草屯糧，然後方可伐越。」哀公然之。即召荀瑤兼總大政，苟瑤謝恩出朝。次日，召集從弟，荀開、荀寬、荀田、苟果、荀霄。謀士絺庇，武士豫讓等議曰：「吾欲兼並三家而吞晉室，恨無大柄，今國家皆在掌握，欲以謀反，爾等有何妙計，為我獻之！」謀士絺庇進曰：「欲謀晉室，先除三家，主公何不乘晉侯之命，先令三家割地充入公室，以備應用，三家必肯，則乘弱而易為圖謀，有不肯者，矯以晉侯之命矣，率軍先除之，則三卿削弱，晉侯之位可謀矣！」<br>　　荀瑤大悅，即令荀開、荀寬、荀霄往三家求地。<br>　　卻說荀開往韓，韓虎延入，問其來故？荀開曰：「吾兄奉晉侯之旨，令三卿各割地百里，民戶三萬，充人公室，以備伐越之用，無致違旨。」韓虎默知其意，但應曰：「大夫先退，明日吾當奉地界來見智伯。」荀開辭出，韓虎召集群下商議，欲先除此城，不允其命。謀士段規曰：「智伯挾晉侯之命而割吾地，不割是抗命也，不如姑且從之，彼得吾地，必又求趙魏，趙魏不從，必然攻擊，吾得坐觀其勝敗。」韓虎然之。次日，令人進地界於荀瑤。荀瑤大喜。<br>　　少頃，荀寬與魏駒之臣左晉，亦奉地界以進，荀瑤亦賞之遣歸。荀霄回報言：「趙氏不肯割地。」荀瑤即思攻之。絺疵曰：「不可！必矯稱君命，率韓、魏之兵以攻之，則彼屈我伸，無有不克。」瑤然之，令荀開、豫讓各率兵五千圍趙氏之宅，又約韓、魏起兵助戰！卻說趙無恤正與張孟談論智伯之事，忽報智伯之兵至，無恤慌忙上馬出敵。孟曰：「寡不敵眾，主公速宜逃難！」無恤曰：「逃在何處？」張孟談曰：「昔先君令尹鐸守晉陽，為趙氏基本，今日宜投晉陽。」無恤率從臣從逕道走入太原，智伯焚趙氏之宅，勒二家之兵以追之。<br>　　趙無恤走至晉陽，晉陽百姓感尹鐸仁德，皆願出敵，無恤亦欲決戰。張孟談曰：「不可！彼眾我寡，一難敵三，臣觀晉陽高固，糧草可支十年，不如堅守為妙。」無恤從之，率眾堅守，荀瑤引韓、魏之兵，經久不破，韓虎謀士段規告虎曰「晉陽城破，其地一歸於荀，我等枉費財力，何不收兵西歸，任其自相攻戰。」韓虎然之，遂約魏軍西歸。絺庇以此告苟瑤，先攻韓、魏，然後攻晉。荀霄諫曰：「趙氏未除，如何又攻韓、魏，不如約其共滅趙氏之後，三分其地，彼必貪得效力，待趙滅再圖二子！」瑤善之，即追回韓虎、魏駒，請至中軍，告以分地之言。二子大喜。荀瑤置酒於錦屏山，與韓魏議攻晉陽，三子飲至半酣，起而望晉陽城界，自相歎曰：「似此城池如鐵，何日可破？」已而荀瑤笑曰：「吾計得矣！」韓虎、魏駒問計如何？荀瑤以手指水曰：「亡趙氏者此水也！但天時尚未及，待秋末冬初，霖雨大降，然後四方堤決，方可一溝而下！」二子皆服其妙算，令士卒建造器物，以備攻城。<br>　　不數月，秋雨果降，晉水汪洋，三寨之兵，各決城下之水，溝入晉陽，而晉陽城尹鐸，經理深厚，水雖浸入，而城不動。<br>　　過數日，水勢愈高，城不沒者三版，城中房屋盡皆沒溺，百姓巢居懸炊，亦無叛意，趙無恤告張孟談曰：「事急矣！先生何計退此兵？」張孟談曰：「臣請今夜出城，說韓、魏之兵反攻智伯，方免此厄！」無恤曰：「水勢如此，怎生升出？」張孟談曰：「臣自有計，主公但令諸將造船隻，利兵刃，智伯可擒也！」無恤許之。是夜，張孟談與五六從者取樹木結成浮筏，放於城下，乘至左岸，密入見韓虎曰：「趙氏、韓氏皆晉功臣，故封地相為唇齒，荀氏貪暴而滅趙氏，趙亡則韓、魏孤，明公能背荀氏之約，與魏公反攻荀瑤，三分其地，豈非長久之富貴乎？」韓虎曰：「吾知老賊之心，蠶食三國久矣！奈無人與我同謀，趙公既有誠心，我焉有不從？汝可說知魏公，使其同謀合策，以圖大事！」張孟談遂出投魏寨，亦將前事細說一遍，魏駒亦許。<br>　　次日，韓虎與魏駒去見荀瑤曰：「晉陽之城將陷，西北二門頗近秦地，明公速移兵屯北岸以備逃亡。」瑤然之，即令二寨，各造舡支，韓虎守東門，魏駒守南門，自率大兵屯西北二門。次日用舟攻城，魏、韓辭出，絺庇進曰：「臣觀韓虎、魏駒皆有叛意，乞主公早圖韓、魏，而後攻晉陽城！」荀瑤曰：「何以知之？」絺曰：「三家共滅趙氏而分其地，今趙氏亡在旦夕，而二子各無喜色，豈非心生異變？」荀瑤笑曰：「先生之言過矣！吾約韓、魏，共攻趙氏而分其地，今晉陽將拔，豈可用其力而獨取其地哉？」智果曰：「臣觀韓、魏數日以來，頗有矜意，必與趙同謀，吾兄不可不慎，絺先生之言是也！」<br>　　荀瑤笑曰：「吾弟疑人太過，水淹晉陽城，不沒者只差三版，三家即有同謀，從何而通？」絺曰：「主公不取韓、魏，亦不可移屯西北，西北地低，河水一退，必有自溺之患，不可不察！」荀瑤叱曰：「界近秦地不親守，無恤必走入秦，汝進此妄言，莫非與趙相通乎？」絺庇出而歎曰：「智伯自誇而不用我謀，不三日必為韓、魏擄矣！」遂逃入深山，智果是夜亦奔。<br>　　欲知晉陽城險與否，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=86.htm>上一篇</a> &nbsp;&nbsp;&nbsp;&nbsp; <a href=88.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>