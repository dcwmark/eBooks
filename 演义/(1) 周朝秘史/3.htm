<html>
<head>
<title>開放文學--周朝秘史--第四回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=2.htm>上一篇</a> &nbsp;&nbsp;&nbsp;&nbsp; <a href=4.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第四回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>西伯建臺鑿池沼　子牙避紂隱磻溪</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　眾視之，乃將軍辛甲也。西伯大驚曰：「卿何妄發此言？商乃君也，孤乃臣也，君雖失道，臣子當盡其職，豈敢興兵犯上？卿等無得再言伐商。」群臣皆曰：「謹遵聖命！」於是，西伯廣布仁政，厚恤下民，畫土為牢，刻木為吏，不動刑罰，而民自勸。百姓有男不能婚，有女不能嫁者，則出公錢嫁娶之。有老而無子，幼而無父者，皆給錢帛賑恤之。由是，西方百姓家給人足，咸歌頌太平。又令辛甲，率兵二百，建高臺於都城，以觀災祥。辛甲領命出朝，將要興工，百姓皆曰：「父母欲建一臺，我等理應趨事，搬泥運木，服役無休。」西伯聞知，方遣上大夫太顛，以酒食親勞百姓，誡其暫停休息，不須急就。<br>　　百姓聞詔，愈加用力，臺遂不日而成。<br>　　辛甲請西伯觀臺，西伯與數群臣發駕至臺下，登臨完畢，西伯曰：「吾欲在此臺下開鑿池沼，以備遊覽。但築成此臺。百姓皆疲，何忍再役？」百姓在臺下聞知此語，即便鑿為池沼，正鑿之下，忽見枯骨一付，百姓揮拋於沼外，西伯在臺上望見，問：「是何人骸骨？」軍吏曰：「遠年枯骨，不知何方人氏？」<br>　　西伯忙令埋之，百姓踴躍，拜於臺下，曰：「吾王恩及枯骨，我等敢不奉役，即時效力！」不滿三日，沼囿畢成，吏收麋鹿、鴻雁、魚鱗、鳥獸置於沼，西伯大宴群臣於臺下。又以金帛散賞百姓，百姓歡喜，而指臺沼曰：「此君王之靈臺靈池也！」古人曾有詩云：<br>　　沼鑿深深囿僻開，經營不日萬民來。<br>　　要知商喪西周振，須察靈臺與鹿臺。<br>　　時有虞、芮二國百姓，相爭界上之田，積年不決，虞侯秘與芮侯共質成於西伯。二侯一至岐州界上，見耕者讓畔，行者讓路，及至都城，百姓往來者，男則行左，女則行右，年至五十以上者，肩不負重，手不提挈。二侯訪問鄉民，鄉民曰：「此西伯之教化也！」二侯安於公館。次日，將見西伯，侍立朝外。<br>　　少頃，文武百官，擁擁而至，士讓大夫，大夫讓卿，相推相遜，序職而入。虞、芮二侯自相告曰：「我等不能率以教經，使民積年爭訟，誠乃小人！焉可輕履君子之庭？」即便各歸本國，以所爭之地讓為間田。天下聞知，咸曰：「西伯教化，使人遷善而不自知，真聖人也！」相率而朝於岐者四十餘國，更有彩鳳鳴於岐山，以昭仁政之瑞。後史臣有詩云：<br>　　教化默融遠國民，風行草動總歸仁。<br>　　朝鳴彩鳳岐山下，靈瑞須昭大聖人。<br>　　當時西伯日行仁政，民爭歸順。紂王日行暴虐，民多背叛。<br>　　時，商都城東，有民姓姜名尚字子牙者，其先祖嘗為西嶽，佐禹治水有功，虞夏之際，封為呂姓姜氏，尚其苗裔也。子牙年過七十，家道寂寞，有經天緯地之才，排兵佈陣之術，但未遇時，甘守清貧，而不求仕。及紂王恣行強暴，殘虐生民，浩歎曰：「吾聞君子不處亂世！今商王絕人倫，焉可再居此地？」<br>　　乃挈家屬，徙居東海之濱，釣魚為生。<br>　　其妻馬氏，見其老而不遇，終朝求去，曰：「子今七十以上，竟無顯達，吾請與子訣別！」子牙曰：「吾年八十，位至封侯，爾且暫守目下之貧，富貴之樂，終有在也！」馬氏怏怏不悅。一日，出釣海濱，馬氏饋餉，子牙迎而受之，恭敬如賓。<br>　　子牙乃按竿垂釣，坐石磯而啖飯。馬氏私視籃藟，並無片鱗，及收釣視之，其鉤直而不曲。馬氏怒而言曰：「絲不設餌，釣不曲鉤，其魚從何而得？子將窮困至死，又何望封侯乎？」子牙笑曰：「吾絲不設餌，釣不曲鉤，不釣魚鱉，獨釣王侯，此非婦人之見所能知也。」馬氏曰：「雖釣王侯，亦必曲釣而得，焉有直鉤而能取者乎？」子牙又曰：「吾寧向直中取，不向曲中求。爾暫歸家，再過數年，不遇聖王而取富貴，誓不立於天地間！」馬氏不對而歸。<br>　　子牙終日垂釣，忽見民有扶老負幼，擔囊挈餉，紛紛西行，接踵不息。子牙怪而問之，行者曰：「商王無道虐民，我等欲投西岐，以作太平百姓！」子牙曰：「西岐如何太平？」行者曰：「西伯侯發政施仁，鰥寡孤獨，各得其所，四方樂業，草木枯春，所以吾等欲避商而西投也！」子牙聞而歎曰：「西伯既善養老，吾盍西歸矣？」遂收綸竿，挈妻子奔岐州。<br>　　行至潼關，關下約有二千餘人，老幼男女，悲號不得進關。<br>　　子牙問其故，眾民曰：「關主以我等為逃亡之民，故拒不肯放關。」子牙問：「關主是誰？」眾民曰：「正主太子殷郊，副主乃國舅姜文煥也！」子牙乃推開眾人，直扣關門，軍吏放入，求見關主。關主問曰：「汝何方人氏？」子牙曰：「小人乃商都之民姜尚也！」殷郊曰：「求見何為？」尚曰：「吾聞良禽擇木而棲，良民擇世而處。方今商王失德，苦虐生民，民不堪命，故投西伯，以求樂此終年。」殷郊大怒，喝令開關，押此一起逃民，入商請罪。姜尚言曰：「太子請息雷怒，乞容其訴。<br>　　常云國以民為本，民以食為天。今商王重斂民財，民間父母凍餓，妻子不能相保，故欲棄暴歸仁，以求自活，太子以我等為逃役之民差矣！自今商王寵妲己、嬖費仲，姜皇后無罪見殺，東侯伯因諫被醢，太子遭廢，國舅被謫，此乃三綱殄絕，倫理背違，公等名呼君父，實皆仇敵，何自不察，更助無道，而殺陷害之民耶？」<br>　　太子默思不語，姜文煥被子牙說動。一邊放聲痛哭，大罵：「昏君，實我殺父之仇，何可更為守關。」即令開關，放此流民過去。又說太子曰：「殿下有君父之義，不可棄職，吾願西投，求兵伐商！」殷郊曰：「我母因妲己而死，梅伯為我而亡，我亦同母舅西投借兵，除此賤婢，以消世恨！」子牙止之曰：「二公皆商家臣子，豈可背叛，不如暫守潼關，待有兵東伐，會兵助陣，生擒妲己，以雪前仇可也！」殷郊嘉納其言，遂放子牙下關而去。<br>　　卻說子牙，行不數日，將至岐州，見二士峨冠博帶，狀貌非常，端坐息於道旁樹下。子牙進前長揖曰：「二公何方人氏？」其士曰：「吾乃孤竹國伯夷、叔齊也！」子牙忙拜於道曰：「公子何以至此？」伯夷曰：「吾之弟兄，因讓國而出，欲投於商，商王失政，故處北海之濱，亡世三丘，今聞西伯發政施仁，尤善養老，所以徒步而來，欲為西方太平義士。」子牙歎曰：「得天下者得其民，吾知商德衰矣！」遂相辭而出，夷、齊竟隱岐山之西，不在話下。<br>　　且說子牙，入於岐州，遍遊都內山川，無一可棲之所。一日，游於城外，見一樵夫，問曰：「吾乃遠方細民，漁釣為生，今聞西伯仁政，故挈妻孥西投，路僻人生，不知何處可以垂釣？敢煩指引。」樵者曰：「此去西南九十里，有地名曰磻溪。<br>　　源從渭河而出，此處溪逕深遠，林木森列，兼有石室清幽，波濤洶湧。子牙歎曰：「不因漁父引，豈得到此處。」遂謝樵者，安居石室。欲知子牙後事，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=2.htm>上一篇</a> &nbsp;&nbsp;&nbsp;&nbsp; <a href=4.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>