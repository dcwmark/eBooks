<html>
<head>
<title>開放文學--周朝秘史--第六十六回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=64.htm>上一篇</a> &nbsp;&nbsp;&nbsp;&nbsp; <a href=66.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第六十六回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>楚靈王冒雪遊獵　申家底靈王自縊</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　蔡侯來到獅子山前，一彪人馬擋住去路，蔡侯問是何人，當先一將答曰：「吾乃楚公子棄疾駕前大將軍，姓鬥名成然字子旗，奉公子之令來迎賢侯。」蔡侯聞知，下馬與子旗相見。<br>　　成然曰：「明公士卒遠行辛苦，可令將金帛車與吾小卒推換。」<br>　　蔡侯即令換卻車僕，與子旗同行，行不數里，子旗變顏大罵：「匹夫忘楚大恩，不行謝禮，吾奉觀從謀主之命，專候擒爾！」<br>　　蔡侯驚慌，翻落馬下，楚兵將蔡侯及隨駕文武，盡行囚下，來見棄疾。即令子旗解蔡侯君臣及前斬陳哀公之首級入郢請功。<br>　　靈王覽表，不勝歡悅！便差子旗轉封棄疾為蔡公，令斬蔡侯及陳哀公之首，懸於章華臺下，令列國諸侯一年兩賀，三年一貢，各要珍禽異獸，以備章臺遊覽，如有違而不貢者，依陳、蔡之令。於是，靈王朝夕宴於章華臺上，復命大排鑾駕，出狩於乾溪，留御弟子乾、子皙諸人守國。<br>　　君臣駕出西門，時當寒冬，風雪滿面，軍士皆怨王曰：「天寒如此，使我等受凍，遇強敵，何以交戰？」王自著皮冠翠裘，坐九華車上，問右大夫鄭母曰：「昔我先王，征陸渾之戎，過周問鼎，王孫滿曾對曰：國之存亡在德不在鼎，先王再不敢舉。今吾威振九州，名馳四海，欲遣使於周請鼎，不知天子肯與否？」子革對曰：「昔者，先王有意吞周，問鼎輕重，然其時勢有所未能，臣觀當今大王，威震九州，名馳四海，時勢大過於前，天子焉敢不許？」楚王曰：「子革之言極稱孤意，然往歲孤會諸侯，往秦鬥寶，晉有水晶簾，魯有雌雄劍，齊有夜明珠，衛有鎮風石，吾楚稱大邦，反獨無寶，吾聞昔者先王熊繹與齊、晉、魯、衛共事康王，而受封賞，然四國各有異寶，而楚獨無何也？」子革對曰：「昔我先王雖與四國共事周室，然齊乃成王之舅，晉及魯衛皆周兄弟，故四國分封，各賜重寶，以鎮邦國，楚特外姓之臣，所以無寶。」靈王曰：「吾欲遣使，往求四國之寶，其肯與否？」革曰：「以子之言，則天下合在吾掌握，何憂天子之位不至？」便欲差使求鼎及四國之寶。革曰：「當今隆冬，將士疲苦，姑且緩求，俟來春天氣和暖，然後遣使遍求，彼肯則止，不肯則戰，士卒亦無寒苦，國家可保萬全。」靈王大悅，遂解所服皮冠翠裘，以賞子革，加其官職。<br>　　於是，游而不返，朝夕宴於乾谿。<br>　　早有人將此事報於蔡公棄疾，其謀士觀從曰：「明公乃共王之子，與主上靈王同胞，臣觀主上虎狼，今日為之掃除陳蔡，得享富貴，他日天下賓服，吾恐蔡公之位難保長久也。」棄疾俯思良久，謂觀從曰：「吾每慮及此，奈無與謀者，子言正合吾意，為我劃一妙策。」從曰：「主上自滅陳、蔡以來，從游乾谿，當今天寒，必不返國，乘此機率兵打入郢州，奪其大位，率服君臣，然後發兵困住乾谿，楚國軍勢土地，我得大半，彼雖爭奪，焉可再得？」棄疾大悅，曰：「計則妙矣！爭奈二兄守國，彼若堅守不出，無計奈何？」從曰：「諸侯之位，誰人不欲，兵至郢州，先遺書於二公子，約在事成之後，先立子乾為王，則彼將相助之不暇，焉肯閉關拒我，此特借勢而行事，若待開城之後，再作區處。」棄疾然之，遂令鬥子旗、遠掩率本部精兵向前，自統陳、蔡之兵繼後殺奔郢州。<br>　　哨馬報知子乾。當時，靈王出遊，楚國兵權獨棄疾最盛，聞其乘虛作反，滿朝文武皆驚懼失計，或云堅守，或云遣使追王，或云發兵出敵，紛紛無一主見。子乾獨取堅守一策，令遠啟疆，號令四門，準備守城器具，連夜遣使入乾谿追王。棄疾在城下，次日不得入郢，觀從曰：「不速致書子乾，待主上之兵回至，則我軍首尾受敵，大事去矣！」棄疾即寫書令有膽量之卒，沿城而上，密見於乾。子乾觀書大悅，遂復棄疾之書，令其急攻東門，事必有成。<br>　　次日，子乾詐令諸將堅守，自引宿衛士把守東門，棄疾與遠掩一齊攻打東門，子乾在城上佯聲曰：「蔡公已登城矣！」<br>　　三軍遂奔，棄疾殺入城來，城中軍民自相踐踏。靈王長子祿與次子敵聞城被陷，亦各披掛殺出，遇鬥子旗於大街，三馬戰不數合，子旗斬太子祿於馬下，子敵拍馬要往東門逃走，卻遇遠掩，大喊一聲，斬於城下。觀從忙告棄疾曰：「若不早立子乾，軍民有變！」棄疾即率文武，奉子乾即位，且數靈王荒淫貪暴之罪，即令鬥成然領兵去圍乾谿，成然兵至訾梁，遣人持牌文諭靈王之從者曰：「先來歸者加官重賞，後至者斬，不至者夷其三族。」靈王正在乾谿朝夕飲宴作樂，聞鬥子旗兵至訾梁，眾從者聞子旗牌文十散八九，少頃哨馬報太子祿與公子敵，皆被蔡公所誅，靈王歎息數聲；又哨馬復報子乾即位為王矣！靈王氣翻馬下，子旗仗劍欲斬，子革殺出救回，子旗亦不追上，但在馬上大叫曰：「汝等不懼族者可隨楚王！」子革亦棄靈王逃歸。靈王回視從行者，不上五六十人，子旗又任陣後殺至，靈王歎曰：「此天亡我也！」子旗又曰：「汝從楚王者，有能捉王獻功，加官重職！」其士卒爭先來刺靈王。<br>　　靈王見從者皆叛，恐被所誅，乃脫下盔甲，士卒爭取而歸，靈王方才得脫，徒步走入小村中，腹內甚饑，見一田夫息耕壟上，王乃向前問曰：「子有餘食能遺我乎？」田夫見其狀貌非常，問曰：「汝何人也？向我乞食！」靈王兩眼淚下曰：「吾乃章華臺主，因荒游離國，以至今日！」田夫默思良久，低頭拜曰：「章華臺主即楚國君王，乃吾父恩主也！何以至此？」<br>　　王曰：「汝父何人？」田夫曰：「臣父姓申名無宇，官為楚國下大夫，因裂主榜文，捉撲於王宮，蒙王赦其死罪，黜罷歸田，臣乃無宇之子名亥也！」王曰：「汝父安在？」申亥曰：「往歲死矣！」王泣曰：「吾早不納汝父之諫，以至今日，恨又不見爾父！」申亥亦泣，乃扶靈王歸家。王曰：「此何處也？」<br>　　申亥曰：「此申家莊也！」因治酒饌款待。王思亡國之事，滿眼傾淚，不能飲食。申亥勸曰：「我王不必憂慮，待次日保君王入於楚郊，以聽國人何如？」王曰：「眾怒不可犯也！」申亥曰：「王暫停於申家，臣請求諸侯救之可乎？」王曰：「諸侯諒必叛矣！」申亥曰：「臣保王投秦晉請兵復國可乎？」王曰：「先為盟主，今反求他人，吾知大國難再，徒取恥辱耳！」<br>　　申亥再拜勸慰，奉其寢食，一夜悲咽不已。及天明，申亥問王安，已自溢於寢處矣！胡曾先生有詩云：<br>　　茫茫衰草沒章華，因笑靈王昔好奢，臺土未乾簫管絕，可憐身死野人家。<br>　　潛淵《讀史詩》云：<br>　　章華臺上管弦喧，楚子遨遊駕未還，烽火蕭牆初起動，可憐千乘喪郊原。<br>　　申亥不勝悲哭，乃殺二愛女，以陪靈王葬之，親自素服為之掛孝。<br>　　卻說鬥子旗收靈王盔袍歸見棄疾，更欲遣兵追究，但子乾在位，不可緩圖。棄疾曰：「若何？」子旗曰：「楚王在外，乘此百姓未定之時，使數小卒黑夜繞城相呼，詐稱靈王歸矣！<br>　　呼至三更，令鬥子旗入告子乾，言靈王引江漢之兵殺入郢州，蔡公棄疾已被先殺，今將打入皇城。子乾、子皙、子筏皆無決斷之士，聞之必然自盡，則一計去三元，明公方可高枕無憂。」<br>　　疾然之。遂遣數十小卒，夜黑呼曰：「靈王至矣！」城中百姓梗攘不安，告於子乾。子乾疑惑不定，至於三次，城中喧哄靈王引兵來至，鬥子旗打入子乾之屋，告曰：「靈王引江漢之兵，殺入荊城，蔡公棄疾已被斬首，國人皆奔，兵馬將入皇城矣！」<br>　　子乾忙召子皙、子筏商議，城下喊殺連天，子乾疑靈王果至，驚惶無措，自刎而死，子皙、子筏見子乾刎死，亦各自刎而死，朝中大亂，宮女自相驚死者橫於宮掖，號哭之聲，不分遠近。<br>　　欲知後事如何，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=64.htm>上一篇</a> &nbsp;&nbsp;&nbsp;&nbsp; <a href=66.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>