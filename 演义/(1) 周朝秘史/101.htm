<html>
<head>
<title>開放文學--周朝秘史--第一○二回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=100.htm>上一篇</a> &nbsp;&nbsp;&nbsp;&nbsp; <a href=102.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第一○二回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>子噲傳位於子之　孫臏隱跡埋姓名</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說燕國姬姓，乃召公奭所封也，二十餘世，傳至子噲。<br>　　有一大臣淮西人也，姓子名之，居丞相之職，常有欺罔之心。<br>　　子噲受其挾制，每慮其有篡國之心，旦夕侍立左右，懼之如坐針氈，國勢如此，不如以位傳之，免其弒逆。一日升殿，謀群臣曰：「寡人即位以來，七國爭雄，強以並弱，大以吞小，寡人年逾七十有五，倦於政事，太子懦弱，難以治國，欲效古堯舜之道，將江山社稷傳與丞相子之，諸大臣以為何如？」道罷，滿朝文武唬得汗流沾背，緘口無言。獨有太子在旁奏曰：「父王所言，大合道理。爭奈盤古以來，惟五帝官天下，至三王家天下，以父子有親，君臣有義，子承父位正也，臣即君位逆也，今不愛其親而愛它人，生亂之道也！願父王思之。」子噲怒曰：「腐兒無知，汝以言語傷我，汝有何德，以居大位？」顧以父子之情，不忍加誅，即喝令左右武土趕出外郡，不容在國。<br>　　太子仰天歎曰：「吾死無葬身之地矣！未知在於何日，無道昏君，離棄骨肉，絕義疏恩，大位輕可付人，不久禍必臨身。想昔晉文公出奔外國，後能成其伯業，只得暫出避難，以圖後計！」於是，含淚而奔往它國。靜軒先生讀史詩云：<br>　　太子才離國，君臣一日休。<br>　　乾坤成畫餅，匯水自空流。<br>　　當時大夫孫操聞知此事大驚！即具表上朝，燕王升殿，文武班齊，孫操出班奏事，誠惶誠恐，稽首頓首，曰：「臣有短章，冒奏天顏，願王察焉！」其表曰：<br>　　　　蓋聞天之生民，作之君作之師，立君所以治民，立師所以敷教。人生日月之間，不過君臣、父子、夫婦、長幼。朋友五倫者，各有一定之理而已。君臣之間，義同父子，內則父子，外則君臣。況我王太子，仁孝日彰，可為民望，況子之有何德行，何以將國傳於它人乎？願王詔歸太子於本國，戮子之於市朝，以免諸侯興兵問罪，則誠邦君之幸，亦國家之大幸也，伏乞我王聖鑒。<br>　　燕王看罷諫表，大怒曰：「昔堯讓位於舜，舜讓位於禹，吾今傳位於子之，有何不可？再有可諫者腰斬！」孫操大詈：「子之賊臣！焉敢篡位？鄰國聞知，使汝性命難存！」子之大怒！喝令武士推下孫操，梟首示眾！卻有下大夫鹿毛壽出班奏曰：「臣聞方今齊國正強，孫操之子臏，現在水簾洞鬼谷處，日演兵機謀謨，善施六韜三略，若斬孫操，其子孫臏得知，歸齊借兵報仇，誰敢出敵，願大王權將孫操囚之！」<br>　　時將孫操四下，在獄中修書一封，密遣門下人送至水簾洞，孫臏接得父書，拆而讀之曰：自子離齊之後，週遊列國，避名隱跡。父在燕國，燕王昏魅，倦於政治，子之權重，挾其篡弒，將太子趕於外郡，以大位傳與子之。吾諫不聽，被子之四吾於獄，性命旦夕難保。汝可歸齊，借兵連救，如若遲延，則父子不能相見矣！父孫操書。<br>　　拆讀已畢，大哭罵曰：「無道昏君，屈陷吾父，稍有疏失，則吾難免不孝之罪！」於是，即整行裝往齊，入見齊王曰：「燕國之王子噲，讓位於丞相子之，趕逐太子，拘囚吾父孫操，大王知否？」齊王曰：「齊燕乃唇齒之邦，焉有不知之理？每欲命師代罪，特恐搆怨於諸侯，有背洹水之盟，如列國相率攻齊，則齊國危矣！是以遲疑不決。」孫臏曰：「大王差矣！亂臣賊子，人人得而誅之。況自今縱約又解，燕之君臣無義，父子無思，人心離散，國中大亂。圖王伯業，在此一舉。大王命一旅之師，以討賊為名，打入燕境，伐其君而弔其民，一以代臣與父報仇，二以掠其地上，如拾草芥耳！」<br>　　齊王大喜！即令孫臏仍為軍師之職，居丞相之右，定計伐燕。次令章子為領兵元帥，操練三軍，袁達為先鋒，李牧、獨孤陳為副將，大發精兵二十萬。次日，離開齊地，金鼓震天，一路關隘無阻，勢如破竹。不數日，大兵即至燕地，臨易水下寨。孫臏遣卒下戰書，報與子之。即時開讀其書曰：<br>　　　　臏聞仁義禮智，國之四維，四維不張，國乃滅亡。舜禹非有德之君，裝紂豈不仁之主，皆由亂臣賊子害義辜恩。今子之行逆天之謀，子噲越為臣之禮，逐太子於外國，囚吾父於獄中，冠履倒置，人倫失序，神天恐怒，人人得而誅之。今吾奉王命，權旌掌節，腰懸金印，特賜鐵鉞，領有雄兵四十萬，名將一千員，旌旗蔽日，劍戟如霜，水陸並進，船騎兼行，前臨易水下寨，先擒無道昏君，次醢逆臣，安民定眾，早早奉璽獻城，免至生靈受苦。齊國大軍師孫臏書。<br>　　子之開拆讀大怒！謂群臣曰：「今齊兵已至易水下寨，誰可領兵出戰？」有左大夫鹿毛壽出班奏曰：「齊將袁達，有萬夫不當之勇，孫臏軍師，有鬼沒神出之技，不可輕敵！願王御駕親征，方可收服孫臏。」子之依奏，遂令左大夫鹿毛壽為元帥，市彼為先鋒，燕龍、燕虎為左右副將，燕彪為保駕大將軍，即發精兵十萬直到易水，平地對面下寨。<br>　　孫臏次日引眾將出陣，遙望燕兵，對陣開處，當先出馬一隻大將，燕國會陰人也，姓市名彼，威風凜凜，指孫臏而言曰：「吾國從來與汝無仇，何敢命兵來犯我境！」言未了，齊陣搶出一員大將，乃齊國雁門馬邑人也，姓袁名達，面如重棗，性若烈火，高聲大罵：「篡國道賊！早早出降，退位以還太子，放出孫操，免致生靈受苦。」子之聞言大怒！親出答曰：「燕王老耄，倦於政事，太子懦弱，不能治國，是以將位傳之於我，欲效堯舜之化，非有纂弒之心。孫操豎子，不遵約束，辱罵朝廷，卻有欺君之罪！是以國之。況各守其國，汝等無名小卒，無故命兵犯上，正猶羊入虎口也！」子之之言未畢，袁達出馬，排斬子之，燕王即令市彼出迎，四馬相交，雙槍齊舉，戰到三十餘合，未分勝負。燕將石丁、史令助戰，齊陣獨孤陳接住，兩對陣前廝殺，獨孤陳詐敗而走，石了追趕，看看趕上，被獨孤陳用拖刀計斬於馬下。齊兵掩殺一陣，燕兵大敗，走入城內，堅守不出。孫臏傳令，眾軍朝夕攻城。<br>　　卻說燕王謂群臣曰：「齊兵困城甚急，何計可退？」大夫鹿毛壽出班奏曰：「齊兵驍勇，又兼孫臏足智多謀，難與為敵，我王可修書一封，即遣使命往秦、魏、趙、韓四國求救，許以割地相酬，則為可解矣！」子之允奏，遂修書遣使，假裝商人，藏書出城，求救去訖。齊兵攻城半月不下，燕兵又不出戰，孫臏令軍卒辱罵不息，激起燕將市彼摩拳擦掌，怒髮衝冠，領精兵三千出城陣前討戰。孫臏陳兵於野，親自立馬於門旗下，高叫曰：「來將莫非市將軍否？」彼曰：「既識吾名，何得無狀？」孫臏曰：「吾有片言，汝等靜聽，嘗聞良禽擇木而棲，賢臣擇主而事，鳥尚如此，何況人乎？子噲乃墓中枯骨，狗彘不如。子之篡國之賊，屍位朽木。將軍之英雄，國家棟樑，何乃屈身事之，縱有大功，亦貽羞於外國，有污高名，事在危急，見機而作，棄燕歸齊，不失封侯之職，愚迷不肯，打進城池，玉石俱焚，悔之晚矣！將軍宜細思之！」<br>　　市彼聽罷孫臏之言，似夢初黨，如醉方醒，遂下馬降於孫臏。遂大開城門，即引齊兵入城。子之聞之，驚惶無措，齊兵殺入朝內，先擒子之，來見孫臏。孫臏厲聲叱曰：「你這匹夫！屈陷忠良，離間骨肉，罪惡盈天！」令刀斧手砍為肉醬！眾軍各賜食之，移時綁燕王子噲至，孫臏罵曰：「老賊！鼠竊之輩，狗彘不如，應車裂汝屍於市，以謝天下！顧以君侯大義，姑饒極刑，難免一死！」遂喚武土推出斬之。傳令袁達，急回獄中，救出孫操，父子相見大哭，操曰：「不得吾兒相救，老命休矣！」又令章子，殺人宮庭，擄掠妃嬪，庫內珍寶，洗蕩一空。六宮化為芳草地，四苑變作戰爭場。<br>　　當時，燕國只存太子，群臣百姓盡皆降服，遂即收燕國降書並地理圖，並令各郡，限定十日，俱要降服。數日之間，各郡盡來獻印拜降，齊軍班師而還。麗泉先生詠史詩云：<br>　　孫子行兵天下奇，燕王讓位甚癡迷，等閒欲效唐虞事，千古令人笑子之。<br>　　又有一絕云：<br>　　子噲為臣自古無，豈知天意有榮枯，移時禍起蕭牆內，萬姓歌歡滿道途。<br>　　孫臏引大軍將近齊城，宣王排駕遠迎三十里，孫臏望見齊王，連忙下車伏道而言曰：「臣不能速平燕國，使主上旦夕懷憂，臣之罪也！」齊王扶起，隨駕而回，設太平宴，重賞三軍。<br>　　周赧王三年春三月，齊宣王偶值一病不起，遂托孤於大臣，數日而殂，群臣立其太子地即位，號為湣王。湣王貪酒色，不治國事，群臣諫者，加以極刑。孫臏恐禍臨不測，自思全身遠害，即出齊城，潛身居於雲夢山中，埋名隱跡，滿城之人跟尋不知去向。<br>　　且說燕國群臣，立太子平為君，是為昭王。昭王即位，滿朝文武盡皆山呼萬歲，拜舞禮畢，昭王封孫操為上大夫，鹿毛壽為下大夫，眾官各加一級。昭王廣施仁政，納諫如流，輕納糧機，重賞三軍，大宴群臣，各個謝恩出朝。即位數月，卑詞厚幣，以招賢者。遂與郭隗議曰：「齊因孤之國亂，而襲破燕，孤極知燕小，不足以報，誠得賢士與之共國，以雪先王之恥，孤之願也！」隗曰：「古之人君，有以千金求千里馬者，馬已死矣，買其馬骨，百金而返，君怒曰：『何為？』曰：『死馬猶買之，況生者乎？』不一年而千里馬至者三匹。今我王必欲致士，先從隗始，況賢於晚者豈遠千萬里哉？」昭王曰：「然！」於是卜日擇地，築黃金臺於城南，置千金於臺上，以延天下賢士，以郭隗而師事之，並拜郭隗為上卿，遂出黃榜招納賢士。<br>　　卻有齊國鄒衍，趙國劇辛二人，聞知燕國招納賢士，二人遂同往至燕，燕城外果有招賢文榜。看畢，遂揭其榜，使人入奏曰：「今有二賢士，揭榜來投。」王曰：「宣入！」至殿禮畢。王問曰：「卿千里而來，有利於吾國乎？請問其說？」二人曰：「小人齊人，姓鄒名衍。臣為趙人，姓劇名辛。聞大王出榜招賢納士，欲與先王報仇，臣等不佞，願效死助力！」王大喜曰：「謹奉教！」遂封鄒衍為上大夫，劇辛為中大夫，同任國政。二人謝恩受職。不數月間，天下賢士畢至。胡曾先生有詩云：<br>　　此乘良馬到燕然，北地何人復禮賢。<br>　　欲問昭王何處所，黃金臺上草連天。<br>　　徐景山先生有黃金臺賦：春秋之世，戰國之燕。爰自召公，啟土於前。傳世至今，已多歷年。慕唐虞之高風，思揖遜於政權。援子之以倒持，流齊宣之三涎。昭王嗣世，發憤求賢。築崇臺於此地，置千金於其巔。以招夫卓□特奇之士，與之共國而雪冤。於是始至郭隗，終廷鄒劇，或贏糧景從於青齊之郭，或問命星馳於趙魏之邑。<br>　　智者獻其謀，勇者效其力，故儲積殷富，士卒樂從，結援四國，報仇強敵，談笑取勝，長驅逐北，寶器轉於臨淄，遺種歸於莒墨，汶皇植於薊丘，故鼎返於磨室，內以抒先世之宿憤，外以褫強齊之戰魄，使堂堂大燕之勢，重九鼎而安盤石，乃知士為國之金寶，而寶世之長物。將士重於掛樂，視金輕於沙礫，惟昭王之賢稱，垂千載於一日。是宜當時見之而欣羨，後世聞之而歎息。居者被其寵光，過者想其遺蹟。因酌古以寓情，惜臺平而事實。<br>　　卻說樂毅者，乃樂羊氏之後也！受業於黃伯揚之門，賢而好學，身通六藝，熟諳兵機，每自比管仲，欲與之儔。一日，喟然歎曰：「吾有此經濟之才，何其時之不遇而人之不用也！<br>　　夫人幼而學，壯而欲行，揚名天下，固其宜也！與其藏珍以待價，孰若出仕以求榮！」乃仰觀天文，遙瞻將星，負劍囊琴，涉水望山，一日行至齊國，齊之近臣奏曰：「外有賢士特來見王！」王令宣進，通名拜讓禮畢。王乃問曰：「先生不遠千里而來，有何妙策，以利吾國。」毅對曰：「毅乃鄙人，非敢為佞，但素懷富國強兵之術，濟世安民之策，薦賢除佞，濟弱扶傾，是吾志也！臣雖不才，得侍於王左右，願施犬馬之力！」<br>　　時齊王荒於詞色，閉塞賢路，聞見樂毅有凜凜之威，侃侃之言，忠義之氣，見於詞色，若其重用，必有忠言逆耳之謀。乃佯言曰：「我托先君聖德，立齊為上國，今則太平，何用征伐？先生暫退旅館，待與群臣議處，可以來聘。」樂毅面慚出朝，歎曰：「無道昏君不足與謀，此非立身之處，異日寸進，得伸大趣，次以破齊為先。」隨即收拾行囊，離卻齊國。<br>　　數日之間，至於魏境，館於魏王嬖人公孫罕家，因嬖人得以引見魏王。魏王宣毅入見，拜舞已畢，魏玉知毅之來意，乃問曰：「先生來自山綿代谷，千有餘里，不知亦有甚警世駭俗之策，以教寡人乎？」毅曰：「臣之初年，受業於異人，得兵書數卷，演而習之，上可以呼風喚雨，中可以役使鬼神，下又可以為國救民。若夫經天緯地之才，則非臣所能也！」王曰：「先生之志則大矣！但寡人國小，不足以事先生。昔者寡人東敗於齊孫臏之手，斬卻駙馬龐涓，擄卻太子，死於鋒鏑，西喪鄢郢之地，七百餘里，南辱於楚，國勢衰微，先生果能張大其國，以無敵於天下，寡人之願也！」毅曰：「臣聞七十里為政於天下者湯是也！今大王地有千里之餘，其所人者，足以供國之需，惟在廣施仁政，卑禮厚幣，以聚天下英豪，兵多將廣，積糧儲勢，臣領一旅之師，先伐於齊，次伐於燕，何愁六國不服？」魏王大喜，遂用樂毅，封為大夫之職。時，毅居魏國，日往月來，倏然數月，見魏王寢卻軍旅之事，稍有慢簡，遂有去國之心。又聞燕昭王，廣布仁德，屈身下士，築黃金臺，以招賢士，欲伐齊以報冤。自思：「吾先至齊國，湣王不用，方始至魏，今魏王不足與謀，不如投入燕國，佐昭王興兵伐齊，有何不可？」遂棄魏潛身人燕。<br>　　時，昭王在黃金臺上設宴，禮待郭隗、鄒衍、劇辛數人，酒至三巡，門吏奏曰：「今有一賢士自魏而來！」王曰：「宣至臺下！」禮畢，昭王問曰：「久仰尊名，無由得會，今得一見，如撥雲霧，而觀白日，然燕國勢弱，受人之敵，先人受齊之恥，眾所咸知，先生懷才抱德，有何妙策可以張大孤之國乎？」毅對曰：「臣見大王所言者，志在復仇也！據臣之見，事猶反掌之易！」王曰：「計將安出？」毅曰：「受辱於齊，皆因喪德所致，凡君天下者，要在上合天意，下順人心而已。大王若躬行仁政於天下，省刑罰，薄稅斂，則民心歸服，號令嚴肅，賞罰分明，則軍心畏服，將得其人，與土卒同其甘苦，則勇而效死矣！量入為出，裁省冗費，積之數年，則國富矣！四者俱備，若有急難，民之相勸於王者，若子弟之衛父兄，手足之捍頭目，雖欲御之不可行也！今齊國湣王無道，荒於酒色，苦虐其民，人心離散，大王往而征之，則齊民皆引領而望，若大旱之望雲霓也！」<br>　　王大悅！遂封毅為亞卿之職，任以國政。又以黃金千斤，蜀錦千匹，賜與賢士。以下各官員個個分等頒賜。殺羊宰馬，大賞士卒。開賑倉以濟百姓，人心大悅！自此，軍民安思，燕國地方，分兵按察，路不拾遺，悉皆平寧。一日，燕王升殿，謂群臣曰：「昔齊宣王率其民眾，以殘我國家，又傾滅我宗廟，毀為墟棘，燕之與齊，不共戴天之仇，幸賴群臣扶孤。今即位以來，身不安席，口不甘味，上事群公，下撫百姓，願與齊戰於濟西之野，以雪先王之恥！況今齊國滅宗，雖地廣千里，驕傲強暴，天地不容，孤今欲伐齊，卿等計將安出？」有大夫鄒衍出班奏曰：「樂毅精古今兵略之方，明進退攻戰之術，若加以總兵之權，能令天下為一家，望大王拜毅為師，東向伐齊，易如反掌！」<br>　　燕王大喜，遂問樂毅曰：「寡人意欲伐齊，雪先人之恥！<br>　　鄒衍舉卿總督軍馬若何？」毅答曰：「文官武將皆大王故舊之臣也！欲毅年幼不才，不稱其職，恐負大王所托。」昭王曰：「鄒衍保卿，孤亦素知卿之德才，卿切勿推阻。」毅曰：「倘文武有不服者如何處之？」昭王取所佩之劍賜之曰：「如有不遵令者先斬後奏！」毅曰：「臣受恩已久，固不敢辭，大王來日聚文臣武將以賜之！」鄒衍曰：「古之命為大將者，必當築壇會眾，白旄黃鉞，兵符印信，當眾宣詔，然後名正言順，事必成矣！大都督假之以節則眾皆服矣！」昭王乃命連夜築壇，三日完備，大會百官，請毅登壇，加為平西招討、北燕大都督，假節鉞，賜以寶劍印緩，先斬後奏，令掌六十四州兼淮隴諸路。<br>　　毅領命訖下壇。昭王撥孫龍、孫虎為護帳將軍。軍馬比及未行之際，先已遣劇辛、伍衝二人為奉使，獻金帛約會秦、趙、韓、魏之君，近則許以割地相酬，遠則惟以金帛相許。<br>　　一日，報言：秦遣自起，助兵三十萬；趙遣廉頗，助兵一十萬；魏遣畢昌，助兵二十萬；韓遣張奢，助兵二十萬。四國之兵，共計八十萬，約會河西之界。燕王大喜！隨即令樂毅總督調遣軍馬，劇辛副之，撥石丙為先鋒，許貴、黃賁在帳前各領三千軍馬為左右護衛，鄒衍為參謀，燕龍為都救應，留郭隗監國，燕王御駕親征，提大軍四十萬，共合四國之兵，一百餘萬。燕王命水陸並進，浩浩蕩蕩，殺奔齊國，前到倉州二十里下寨。未知勝負如何，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=100.htm>上一篇</a> &nbsp;&nbsp;&nbsp;&nbsp; <a href=102.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>