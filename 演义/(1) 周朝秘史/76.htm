<html>
<head>
<title>開放文學--周朝秘史--第七十七回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=75.htm>上一篇</a> &nbsp;&nbsp;&nbsp;&nbsp; <a href=77.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第七十七回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>楚昭王奔鄖入隨　子胥鞭撻平王屍</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說沈尹戌與子常分兵以攻吳寨，及至淮汭，聞子常敗走，吳兵入郢，乃投戈於地，大罵：「子常匹夫！欲專成功，反誤社稷。」遂自刎而死。其本部之兵，聞昭王至鄖，乃投奔鄖城保駕。時昭王方渡睢水，至雲夢澤，有草寇數百人，夜劫昭王之舟。昭王大驚，其寇以槍刺昭王，王孫由忙以己身遮昭王，背上被刺，血流不止。王呼曰：「誰為我引走愛妹，勿令有傷，以憂吾母！」大夫鍾建，遂負季羋登岸，群寇合舟，盡劫所帶金珠，便欲殺昭王。<br>　　昭王君臣奔走無計，忽然岸上西北一彪人馬殺來，搶入王舟，盡斬強寇。王問曰：「卿等何人也？」眾曰：「乃右司馬沈尹戌本部之兵。」王曰：「司馬今在何處？」眾卒曰：「司馬與子常分兵擊吳，子常不尊其計，以致戰敗，司馬至淮汭，聞吳兵入郢，自刎而死，臣等詢問王之所在，前來救駕！」昭王泣曰：「吾悔不能早用司馬，以致國亡，司馬今死，孤之罪也！」少頃，鍾建復負公主季芋而歸，遂奔至鄖城。<br>　　時鬥子旗之幼子名懷，每恨平王殺其父，常欲報仇而未能，及昭王去至鄖城，其兄鬥辛在朝為官，亦從昭王走至鄖城。鬥懷夜見鬥辛曰：「平王殺俺之父，今吾殺其子！」言欲殺昭王，以報父仇，不亦可乎？鬥辛止曰：「君乃父也！臣乃子也！君之殺臣，豈可報仇。吾聞違強凌弱者不勇，乘人困者不仁，滅宗絕祀者不孝，動無令名者不智，今汝欲殺楚王，犯此四失，決不可也！臣聞吳之追兵將至，速投隨城，可拒強敵。」昭王從之，即發駕奔隨，行出三十餘里，鬥懷仗劍欲刺昭王，追之不及，自刎而死。後人有詩曰：懷將削恨原為孝，辛拒非仇本是忠，二子之心雖有異，要其大旨一般同。<br>　　楚王走入隨城，隨之人民，爭先迎王，各推鋒制刃，願與王守。卻說吳王打入荊州，遍求昭王所在，哨馬報：「楚王走入隨城！」吳王便欲親自迫之。孫武曰：「隨地僻在南蠻，其處險峻，大駕不可親追，但遣使者以禍福利害曉諭隨之人民，教其有能捉得楚王來降者，加官重賞。」昭王聞吳兵至，隱於山林深處，有數小民欲謀刺昭王來見吳王請功者，鍾建巡知其意，收而斬之，密令隨城百姓，辭吳使者：「隨乃小邑，不敢匿楚王，願使者回告吳王，別處跟尋。」使者回告吳王。吳王令游騎緝探昭王所在，大駕長驅入楚宮殿。吳王謂伍員曰：「不緣明輔之力，何能得入楚之宮殿？」於是，王自處昭王正宮，盡享妻子嬪妃，令公子山處左令尹子西之宮，又令王族處王族之宮，大夫處大夫之宮，盡皆大辱楚人。<br>　　吳王駕前大夫唐仲節、姚元逢、鄭季遷、申伯圖、隰畢五人，不肯處楚臣之宮，吳王問其何故。五臣諫曰：「臣聞人之所以與禽獸異者，以其有禮義廉恥也！吾王今入郢都，覆滅楚嗣者，皆因平王失正，納子婦而虧人道也！今王一入楚宮，淫瀆后妃，又令臣下入其宮室，是以禽獸而教臣下，臣何敢從？<br>　　望吾王速出宮幃，封籍府庫，留兵以備楚叛，整駕東還，猶自可也；不然，楚之群臣聞處其室，必然激怒，前來復國，則戰伐之功，一旦而休矣！」吳王大怒，令斬五臣示眾！後人有詩曰：吳國君臣入楚時，穢淫閨閫瀆入妻，子胥振世英豪士，何事無官諫匪為。<br>　　吳王斬卻五人，自是無人敢諫，日夜遊玩六宮，及至一殿宮門閉而不出。王問嬪御曰：「此殿何人所居？」嬪御對曰：「此平王正富皇后伯贏之宮也！」王曰：「莫非無祥乎？」對曰：「然！」吳王素知伯蠃容貌，入宮之時，遍討不見，及游此宮，遂令左右打入宮門，搜出伯嬴。伯蠃出而問之曰：「爾等何人？安毀吾宮！」左右曰：「吾乃吳王駕前武土也！」伯嬴遂出見吳王，吳王欲處其官，伯嬴怒罵曰：「吾聞天子為天下之表，諸侯為一國之儀，天子失制則天下亂，諸侯失制則其國亡。夫婦固人道之始也，今汝覆人家國，便欲陷人妻室，既失儀表，匹夫不若，焉得為大國諸侯？敢有入吾宮者必仗劍斬之！」遂推閉宮門，吳王慚愧而出，退於別宮。劉向頌伯贏曰：闔廬勝楚，入其宮室，盡辱後宮，莫不戰憟。<br>　　俾嬴自恃，堅固專一，君子美之，以為有節。<br>　　吳王自此樂游忘返，伍員自思，欲報楚怨，吳王並不提平王之事。員泣訴吳王曰：「臣之逃宋過鄭者，皆為父兄之仇，今荷大王威福，五戰入郢，楚王遠遁，臣仇未報，臣料父兄之靈，必不自慰。」吳王曰：「平王已死，無忌亦斷棺斬首矣！<br>　　明輔尚欲何為？」員曰：「平王雖死，臣恨未消，乞大王許臣挖其塚墓，開棺斬首，方可少慰。」吳王許之。<br>　　子胥即引本部精兵，遍踏豹龍山，不見乎王之墓，子胥大怒，下令曉諭郢都百姓，限三日內，有能指引平王塚處者賞，三日不首，盡屠合城人民。過三日，百姓並無來首者。子胥大怒，將屠荊州百姓，忽報西門外有一老叟扶杖來謁子胥，召而問曰：「子何見吾？」老叟曰：「吾乃荊州城外野人，今聞明輔將屠全城人民，特來請問其故？」子胥曰：「吾乃楚之世家，與荊州百姓為親姻婚友，今抱大仇在身，令其指引平王之塚，三日內並無出首者，吾所以恨之也！」老叟曰：「將軍必欲見平王之塚如何？」子胥曰：「吾將挖其塚而斬其首，以消吾恨！」叟曰：「將軍差矣！吾聞君子不念舊怨，平王雖無道，將軍之祖父，皆北面稱臣，今既滅其宗族，覆其邦家，怨仇已報，冤恨已消，何必見咎於死者，而盡屠全城乎？」子胥叱曰：「平王棄子廢妻，殺忠聽佞，以致滅吾宗族，吾恨不能斲其屍，以伸此恨！汝乃村野之夫，焉敢相阻？」老叟曰：「吾特來試明輔之意如何耳。」子胥聞之，便降階長揖曰：「丈人念員乃負屈之徒，萬乞指示，沒世不忘！」叟曰：「王初死之時，恐明輔在吳借兵復仇，故將其棺沉於城東蓼臺湖內，將軍必欲得之，須向此湖搜索，方可見也！」<br>　　子胥即引兵至湖口，見湖水茫茫，不知所向，乃命數百人尋其鎮所，搬起棺槨，子胥即令毀之，其中並無屍骸，但錦衣所裹一棺銅鐵而已。子胥以老叟之言為誣，叟曰：「此棺有二層，上設銅鐵，以疑後人，下層乃是平王之真屍耳！」子胥乃令搜棺下層，拽其屍視之，乃楚平王之真屍也！子胥一見平王之屍，怨氣沖天，手持九節銅鞭，踏於平王屍上，左足踐其腹，右手抉其目，即令左右取其屍，重鞭三百，悉毀其衣衾，棺木棄於原野。唐人胡曾先生詩曰：<br>　　野田極目革茫茫，吳楚交兵兩岸旁，誰料伍員入郢後，大開陵寢撻平王。<br>又五言詩云：<br>　　棄疾昔為君，傷殘是不仁。<br>　　妒臣求美玉，殺直寵阿臣。<br>　　愛地侵侯國，貪淫奪子親。<br>　　鞭屍當受辱，天使報前因。<br>　　子胥既撻平王之屍，問老叟曰：「子何以知平王葬處及其棺槨之詳？」叟曰：「吾非他人，乃石家之匠工耳！平王令吾為匠，五十餘人砌造假塚，恐吾等泄漏，工成之後，將吾等盡殺於塚，吾之子弟亦被其禍，獨老夫私逃得免，今日此報，亦為吾子弟少申其恨耳！」子胥今取金帛酬謝而去。畢竟後事如何，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=75.htm>上一篇</a> &nbsp;&nbsp;&nbsp;&nbsp; <a href=77.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>