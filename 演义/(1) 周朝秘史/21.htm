<html>
<head>
<title>開放文學--周朝秘史--第二十二回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=20.htm>上一篇</a> &nbsp;&nbsp;&nbsp;&nbsp; <a href=22.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第二十二回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>鄭莊公祖宮演武　周鄭於繻葛大戰</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說次日莊公，令軍將俱各披掛，分為四隊。第一隊，將官乃鄭伯次子曼伯是也，掛前部先鋒印，大將軍潁考叔副之，引兵五千，屯於前。第二隊，將官乃大夫原繁，字公簡，掛左翼先鋒印，公子子元副之，引兵五千，屯於左。第三隊，將官乃下大夫公孫關，字子都，掛右將軍印，太子忽副之，引兵五千，屯於右。第四隊，將官乃上大夫公子呂，字子封，掛都督諸軍運籌元帥兼後隊保駕大將之印，以右大夫，段叔盈副之，引兵五千，屯於後。諸軍共有一十六萬，大將四百餘員，分為四隊，列在大宮之前。<br>　　須臾，齊魯二侯來至，鄭伯宴之於宮前殿。酒至數巡，鄭伯傳令謂諸將曰：「往者西戎所進鐵弓一張，約三百餘斤，今可設的於場前，有能挽此弓連中三箭於的，以助齊魯二侯之樂者，定有重賞。」只見前隊軍中擁出一員大將，丰神慷慨，勇力驍雄，乃副先鋒潁考叔也。考叔左手伸弓，右手架箭，連發三矢，齊中標的。眾口喝采，鼓樂歡騰，考叔放弓升車。又見一員將官大叫：「潁考叔勿得乘車，且等看我射箭！」眾人視之，乃右翼將軍公孫子都。子都尚未曾架弓，考叔挾輈以走，子都援戟以逐之，考叔取車輗亂抵，幾至交爭。鄭伯望見二人，忙召至宮庭，諭之曰：「今日寡人練兵伐許，姑試汝等之能，何惜一乘之車乎？」遂命各賜良車一乘，復以鐵弓賞考叔。齊魯二公見鄭兵勇猛，咸側目而駭。<br>　　是日，大兵前進於許，許本小國，聞鄭兵臨城，許侯莊公不敢出戰，乃令軍民竭力置木柵，以蔽城池。鄭先鋒公子曼伯命一卒一束薪柴，是夜焚木柵而攻城，火光連城，喊聲大作，許人並無戰心，皆奔入城。潁考叔乃取鄭伯之旗，先登許城，麾而呼之曰：「鄭伯登城，諸將齊登！」公孫子都怨考叔奪車之故，在火光中見考叔登城，乃抽弓發矢，暗射考叔。考叔中箭墜城而死，鄭伯亦不知為子都謀也。<br>　　許城既陷，許侯從北門走出，來投衛侯。衛侯曰：「我國初被鄭伐，不能容汝，汝可奔宋。」許侯復奔宋，鄭伯與齊魯二侯入許收軍，已失考叔。鄭伯大哭，謂二侯曰：「潁考叔乃勇而忠，純而孝者也！一羹而悟寡人之天性，今從征而喪於許，是以哭之。」乃命設酒肴，親為制文祭於軍前。其詞曰：<br>　　　　嗚呼考叔，天縱其純，事母以孝，報國以忠。動全禮樂，戰奮折衝，正茲謀翼，云何處終。既痛我曲，復慘我容，聊奠清漿，以盡我衷。烏呼此恨！其何能窮？<br>　　祭罷，鄭伯詢許侯，許之文武奏曰：「已奔宋矣！」鄭伯謂二侯曰：「舉廢繼絕，此天子之事。」共具表以奏天子。發洛使者，星夜來周見天子。天子下詔令鄭伯立許新君，移兵伐宋回朝。三人共議，令許大夫百里，奉許侯之弟許叔立為諸侯。<br>　　是日，遂發兵伐宋，三國之兵殺奔郜來，鄭伯取郜之地送魯侯。宋公聞鄭伯至，問群下抵守之策？司馬孔父嘉奏曰：「先命一將，從間道取長葛，鄭兵俱必回救之，然後我大軍從後襲之，鄭伯可擒也！」司空華父督奏曰：「鄭兵勢如虎狼，我郜已破，不可遣兵遠出，只宜固守，求救於衛，方可免患。」<br>　　孔父嘉甚急之，宋公遂命嘉督兵從間道來攻長葛，華父惡嘉之不從己說，暗遣使於鄭公子馮，言：「孔父嘉起兵侵鄭長葛，汝能領兵擒孔父嘉，我不日謀汝歸而繼位！」馮得書大悅，即與鄭大夫祝聃謀救長葛，聃率鄭留守之兵卒八千來至長葛，卻好遇宋兵於城下，兩軍相對紮營。<br>　　孔父嘉從將校藺仲堪之計，傳令三軍披掛，夜半劫鄭兵之寨。時當三更，宋兵盡銜枚至鄭寨外，孔父嘉潛身而入，只見寨內空虛，俏無人聲，嘉引眾兵大喊殺入。轉門外一聲炮響，四圍殺進，嘉見鄭兵衝突，知陷其計，遂與仲堪捨命殺出。外營祝聃大喊一聲，手起刀落，仲堪分屍於馬下。嘉急急抽回，將盔甲棄於寨內，扮步卒走出，聃始不知追趕。嘉領敗兵八百餘人，回見宋公。公大驚無措，鄭兵在外攻城又急，華父奏曰：「喪兵速禍，皆嘉之罪，乞斬嘉以謝鄭伯，圍可解也！」公以嘉乃先朝之臣，不忍加誅。華父大聲曰：「主公不聽臣謀而聽孔父嘉之淺識，今日禍至於此，尚惜一嘉而寧亡國乎？」公默然不語，華父援衛士之刀，斬孔父嘉於殿前。<br>　　華父既斬嘉之首級，付鄭使曰：「讒賊已誅，謝罪來日！」<br>　　宋侯親出城勞軍，以乞退兵也！鄭使出，群臣皆相視而駭。華父曰：「三國來時，汝君臣不出城勞軍，任從汝退。」遂出朝。<br>　　群臣奏曰：「華父督擅殺大臣，有無君之心，請除之！」宋公含淚。次日前來入朝，華父督投戟以中公腦，公遂死。開四門迎兵入城，迎公子馮歸國，三侯兵立馮為宋公，督遍路三侯，立督為太宰之職，盡取宋之帑藏，班師回朝。<br>　　桓王大宴三侯，遣鄭伯歸國。王問群臣曰：「此行本欲看鄭伯之過而奪政權，今鄭討三國得勝來朝，其事若何？」群臣咸曰：「鄭伯奉王命得專征伐，其勢愈加，今不早除，恐後難制！」王曰：「彼既有功，難以為辭。」周公黑肩進曰：「臣有一計，使鄭伯吞聲受代，以免諸侯見忌之心。」王問：「其計如何？」周公曰：「昔者先王武王時，曾以原溫以下十二邑之田，以蘇忿生為采邑，後忿生叛，此田今為北邊曠土，朝廷累欲取之，北夷伯占，不能恢復。王朝日遣使齎詔，賜鄭伯十二邑之田地，以賞征伐之功。鄭伯受之，則上表辭謝，特彼將營此田，必與北夷相爭戰，我得乘間觀其勝負，就中取事。彼若知而不受，必怒不上謝表，然後王下詔率列侯之兵，共伐鄭伯不恭之罪，鄭伯受伐無辭，列侯起兵亦有義，一舉而兩得矣！」<br>　　桓王大悅，即遣使齎詔往鄭，鄭伯謝恩，厚禮遣歸，群下聞王賜十二邑之田，咸相稱賀，獨上大夫公子呂知其為計，告明鄭伯。鄭伯曰：「無子封，幾乎入周君臣之套也，然則處之若何？」子封曰：「姑申謝表，然後遣使與北夷取之，北夷不還，然後上表辭還，庶幾兩處無失！」鄭伯從之，遂裁謝表以上。遣使往北夷取田，北夷主懼鄭伯之威，遣使奉十二邑之田，鄭伯厚謝遣歸。<br>　　卻說天子設朝，聞鄭伯取十二邑之田，不片言而得，乃問於周公，公曰：「王可遣使告鄭說，四邑歸周供奉祭祀，鄭伯必不肯給，然後會諸侯之兵，討其不供祖祀之罪可也！」王喜。<br>　　遣使至鄭，告以如此，鄭伯問群臣，子封曰：「此削政之意明矣！」伯曰：「然則奉田以上何如？」子封曰：「不可！割田不已，必至削政，削政不已，必至滅國。明公且舍其大績，舉政歸朝，退守臣職可也！如其不然，必拒命而後可！」太子忽進曰：「我父為國家征宋伐許，結怨鄰國，一旦解國大柄，則諸侯之兵畢集，鄭不保矣！寧上表辭田，如天子必欲取之，則棄臣節而拒命，庶不失為伯國也！」鄭伯然之，上表入朝辭田。<br>　　周公勸王即此事為辭，傳詔列侯，命會兵於孺葛，以伐鄭伯不供之罪！王命虢公林父為先鋒，蔡侯、衛侯副之。周公黑肩為左翼，陳侯副之。王親率大軍於後，殺入鄭國而來。鄭之孺葛戍卒飛報於鄭伯。鄭伯聞之，問子封計，子封曰：「事到如今，不得不為，公當率兵以拒之。」鄭伯即令公子元為左翼，曼伯為右翼，祭仲為先鋒，出城三十里下寨。<br>　　次日，鄭伯列開陣勢，見周陣中黃旗開處，一將當先，熊腰虎背，白齒圓睛，手輪大刀，高聲罵陣曰：「寤生背祖宗，違王命，何不下馬受縛？尚敢興兵來拒！」鄭伯橫槍勒馬，舉目視之，乃王上卿虢公林父也。兩軍戰未數合，王兵既奔，虢公抽馬便回保駕，公子曼伯持戟望虢公背後刺，虢公落馬，太子忽拔劍便砍，周公黑肩救起，望西而走。鄭兵四圍桓王，桓王不能出，從馬上手舞雙刀，力抵四將，忽子元曼伯、鄭將祝聃執弓搭箭，望王左肩射中一矢，王墜馬下，聃將近前斬之，鄭伯大叫曰：「君子不欲多傷人，況敢凌天子乎？且勿動手。」<br>　　遂令鳴金收軍。潛淵居士讀史詩云：<br>　　君臣大義死無仇，鄭伯如何敢拒周。<br>　　敗後徒興安否問，春秋首惡抗王侯。<br>　　又東平先生一絕云：<br>　　繻葛風高滾戰城，鄭莊初動抗王兵。<br>　　勁弓偏射周王駕，戰捷何謙不傷人。<br>　　周兵始救得天子回寨，是夜鄭伯使大夫祭仲，於周寨中問王安否，周公懼鄭兵復至，遂拔寨逃回。鄭兵雖勝，鄭伯恐得弒君之罪於列侯，故亦不追趕。桓王既敗兵回，憂憤成疾，問群臣曰：「吾承先王之統，不能匡服諸侯，反見辱於鄭，卿等為我謀計，以雪朕恥！」群臣奏曰：「陛下善養聖躬，鄭不足憂！」虢公林父曰：「當今諸侯，惟齊最強，齊與鄭相善，王請差使征齊兵伐鄭，齊不忍加兵於鄭，必率鄭來朝，倘齊鄭相恃為強，然後下詔大會天下諸侯，將齊鄭兩滅之，可免後患！」<br>　　王遣使齊徵兵伐鄭。欲知後事如何，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=20.htm>上一篇</a> &nbsp;&nbsp;&nbsp;&nbsp; <a href=22.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>