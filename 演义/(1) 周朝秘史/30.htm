<html>
<head>
<title>開放文學--周朝秘史--第三十一回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=29.htm>上一篇</a> &nbsp;&nbsp;&nbsp;&nbsp; <a href=31.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第三十一回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>鄭厲公南郊救駕　衛懿公好鶴亡國</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　惠王聞計大悅，次日出空駕，往南郊祭祀。群臣皆受鄭伯之計，周公忌父同原伯虢公帶甲士五百隨駕，子頹在王駕之前，文武將卒隨至南郊。子頹至駕前曰：「此天地壇所，請王下駕！」遂抽出短刀，揭王羅幔便刺，乃是空駕。子頹正欲回身，鄭伯令武士擒之，斬於郊野。蒍國聞子頹被殺，各各奔入祭壇中，周公忌父斬蒍國及石速於郊。原伯斬邊伯、子禽於北野。<br>　　祝跪見有備，遂望南燕而走，鄭伯勒馬後追。祝跪見鄭伯追之將近，勒馬回頭射鄭伯落馬，祝跪輪刀便砍。忽然喊聲大振，鋼刀耀目，乃先斬祝跪於馬下，救鄭伯上馬，鄭伯視之，乃周公忌父也。二人奉駕而歸，獻六賊之首，惠王大悅。命原伯收五臣家族朋黨，盡戮於市。令以虎牢關東八百里之地賜與鄭伯，以酒泉郡賜虢公，其餘忌父、原伯各加官一級。王又謂鄭伯曰：「卿為國家，被賊所傷，宜速歸國養病。」<br>　　鄭伯謝恩歸國，瘡痍進裂，三日而殂。其子即位，是為悼公。悼公問詹父曰：「昔者先君曾受齊侯之德未報，先君既沒，我主曷往報德？」鄭伯遣叔詹奉金帛往齊報德。齊公曰：「吾聞王賜鄭伯虎牢關以東之地，何不與寡人？」詹曰：「土地國之封疆，不敢割裂！惟備金帛，望盟主納之。」寧戚奏曰：「鄭國之權，皆叔詹所秉，不割虎牢之地入齊，亦叔詹所謀。請將叔詹囚於齊國，鄭若割地，然後放回，如其不肯，設兵以伐之，鄭必全歸於齊。」桓公遂囚叔詹，以求虎牢之地。鄭伯聞叔詹被囚，復求土地，意欲與之，以贖詹父。大夫公孫定父曰：「不可！齊侯志在吞鄭，所以請割其地，割地不已，必至滅國。寧使囚詹，不可與地，曷先遣使以金帛贖之，如其必欲割地，只得深溝高疊，以國相拒！」<br>　　鄭伯喜，遣人往齊求放詹父。齊桓大怒，欲取詹父斬之，然後興兵伐鄭。忽聞南燕有使至，曰：「今山戎二十萬兵圍燕，燕侯遣小人告急，請兵救之。」齊桓問群臣曰：「四夷亂起，此事若何？」管仲奏曰：「明公奉天子之令，為諸侯盟主，夷狄擾亂鄰國，安可置而不伐？依臣之見，莫若釋詹之囚，鼓兵伐山戎，山戎若絕，鄭必自服。」桓公悅！令放叔詹歸鄭。大操三軍，令賓胥無為先鋒，王子城父、公孫隰朋為左右翼，管夷吾為謀主，留叔牙、寧戚守國。<br>　　二軍望南燕而進，忽有一騎自西來見駕。公問其人是誰？<br>　　其人曰：「臣乃陳厲公之子，名完字敬仲。今太子禦寇作亂，陳侯殺之，欲盡逐臣等，故臣來投。」公曰：「陳侯既殺其子，又逐汝等，吾調兵送公子歸國何如？」完曰：「明公送臣歸，不如就死馬前！」管仲曰：「臣聞陳侯賢能，既不肯歸，賜其官職，使為備用亦可。」桓公遂封完為大工正，留與寧戚同守齊國。卻說北狄主蓋天大王，有戎卒十五萬，常有侵犯中國之意，只憚齊桓公之威力，不敢興兵。至是，聞齊兵大出救燕，乃發戎兵打入中國滅邢，直屯熒澤，大振兵勢，欲入衛國。衛懿公性好白鶴，不理國事，在後宮築臺高十丈，名曰鶴臺，養數百鶴於其上，皆以錦繡為衣，金珠飾頂，每月眾鶴皆有俸祿。公若出遊，選能舞能鳴之鶴數十個，盡以大軒載於駕前，號曰鶴大夫。國中百姓有饑凍者，公皆不恤。上大夫寧莊子嘗諫不聽。<br>　　狄兵至熒澤，哨馬報人，懿公時正欲乘鶴出遊，聞狄兵至，聚集群臣商議戰守之計。右大夫石碏之孫石祁子進曰：「狄兵驍勇，不可輕敵，主公宜求救於齊。」寧莊子曰：「齊之大兵救燕，南伐山戎，若遲緩社稷危矣！」懿公連問：「誰人敢出兵者？」並無一人答應。寧莊子曰：「此非明公親往，國家難保！」懿公遂以大將軍黃夷為先鋒，孔嬰為左隊，渠孔為右隊，大發精兵五萬，留石祁子、寧莊子守城。大兵近熒澤二十里下寨，兩陣相對，狄兵陣上走出一員番將，赤髮藍面，露巨齒獠牙，高挺蛇矛，引一隊勁弩壯兵，列於陣前。前衛先鋒黃夷觀其旗號乃贊天二大王也。更不打話，二馬相交，鬥上十餘合，狄兵鐵箭亂如雨下，衛兵不能敵，互相怨曰：「衛往日不恤國民，以祿養鶴，今日何不驅鶴出戰，而令我等受箭！」軍無鬥志，盡棄戈甲而逃。贊天二大王乘勢追入中軍，斬懿公於馬下。<br>　　黃夷見懿公被害，與孔嬰雙馬來攻。狄兵大至，斬孔嬰、黃夷於城下。渠孔、禮孔二將引兵殺至，狄兵列開，以箭射中渠孔，渠孔落馬。禮孔拍馬來救，贊天大王斬渠孔，活捉禮孔回歸，傳令攻衛城。<br>　　連攻數日，寧莊子、石祁子守東西二門，公子申守南門，華龍滑守北門。禮孔告狄主曰：「能赦吾即獻衛城！」狄主問：「何能獻城？」孔曰：「北門守將華龍滑是吾之友，吾以密書縛於箭頭，射上城樓，裡應外合，獻城之後加其官職，彼必肯許。」狄主大悅，遂赦孔罪。孔修書射於北門城上，士卒拾得箭書，獻於華，華讀之大喜，曰：「此吾志也！」密令三軍披掛，至三更，華上城樓放火，大開北門，狄兵大殺入城。寧莊子與石祁子皆來救北門，狄兵放火燒屋，城中百姓號哭振天，自相踐踏，死者不計其數。至五更初，石祁、寧莊見勢難救，二人與公子申往東門走出投齊。<br>　　狄主既占衛城，令斬禮孔、華龍滑，擄掠庫藏，衛國遂亡。<br>　　後人有詩云：<br>　　好鶴堪嗟衛懿侯，貴禽敗德忍民愁，一朝戰士拋戈去，鶴死身亡國亦休。<br>　　又宋賢有詩云：<br>　　狄卒長驅入衛城，懿公好鶴正荒淫，目前只顧翩躚舞，陣上何聞劍戟聲。<br>　　金鼓未鳴兵甲棄，旌旗方動將離心，可憐六市生靈命，生死橫山染羯腥。<br>　　公子申與寧、石三騎奔齊。時齊桓公大軍至南燕將近四十里，哨馬回報，山戎有二主，一名令支王，一名孤竹王，二王合兵共二十萬，圍燕甚急。桓公問管仲曰：「山戎兵勢甚銳，用何計以滅之？」管仲遂上平戎之策。不知其計如何，且聽下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=29.htm>上一篇</a> &nbsp;&nbsp;&nbsp;&nbsp; <a href=31.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>