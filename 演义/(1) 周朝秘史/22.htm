<html>
<head>
<title>開放文學--周朝秘史--第二十三回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=21.htm>上一篇</a> &nbsp;&nbsp;&nbsp;&nbsp; <a href=23.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第二十三回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>鄭太子救齊辭偶　鄭祭仲殺婿逐君</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　王使至齊，僖公曰：「鄭與齊本相善之國，焉能背義而相併吞，不伐又抗王命。」乃謝王使曰：「為我辭王，不日我將率鄭伯歸朝代罪！」使者出，公正欲使人會鄭伯歸朝，忽有人報曰：「今有北戎大良小良二國，率戎卒十二萬，奔臨淄而來，望我主早賜定奪！」齊侯即問群下戰守之策，大夫聞仲宣曰：「戎人驍勇難敵，況天子以齊兵伐鄭，明公可還求救於鄭，使其為先鋒，我會魯衛之兵以繼之，戎必破矣！然後可與魯、衛二侯共勸鄭朝周，庶幾兩得！」齊侯然之，遣使於三國求救。<br>　　使者直投鄭來見鄭伯，具來意相告。鄭伯曰：「齊有難，鄭不可不救。」乃令太子忽率兵二萬，祭仲副之，前往救齊。<br>　　太子忽兵至齊境下寨，便欲進兵。祭仲曰：「戎卒氣銳，不可輕進，俟諸侯兵集，然後交鋒。」至次日，齊使來報曰：「衛魯之兵，屯於齊城，乞太子之兵先進，以二國為犄角之勢，戎可退矣！」太子忽問祭仲計，祭仲曰：「可令魯、衛挑戰，戎必拔寨出敵，然後我之大兵襲其後，功在我矣！」太子乃遣使告於魯衛，明日魯公子五父、衛大夫羊肩二人，果引兵挑戰，戎主大良小良引兵拒敵，鬥不數合，齊魯兵敗，大良小良拔寨而追。鄭兵遙見戎兵出寨，乃振鼓從寨後殺入，奪得兵器糧米，戎卒急追大良小良回兵救寨。鄭兵已伏，四隊戎兵有勇無謀，望本寨殺入，鄭兵將二良斬於馬下，盡虜戎之旗鼓以獻齊侯。<br>　　齊侯聞之，喜不自勝，乃開城門，以迎諸侯之兵，謝曰：「遠勞跋涉，孤之罪也！」諸侯曰：「與鄰國御夷，中華之禮，何勞之有？」齊侯大設宴於昭陽殿以待。三人使羽父敘班，羽父曰：「魯、衛、鄭皆同姬姓，然鄭乃伯爵，若以朝禮享之，魯當居右，衛居次，鄭班在三。」太子忽恃有大功於齊，及宴乃居下位，甚有不忿之色。酒至數巡，齊侯起曰：「往歲天子欲削鄭政，以致君臣交戰，此非先王命土分侯之意。今孤與二大夫勸鄭伯歸朝奉，天子赦其前罪，用合君臣之好，公等何如？」羽父與孺羊肩劉曰：「明公所言，不失君臣之體，極盛德事也！」太子忽起辭曰：「令在家尊，小子不敢知！」齊侯曰：「此言是也！」約再日請會鄭伯商議。宴罷，各請回國，相送出城。<br>　　聞仲宣告齊侯曰：「鄭太子有功於我，而魯大夫黜其下位，心有不忿，請明公以公主妻鄭太子，結成二國之好，庶幾不速怨於鄰國。」齊侯遂命仲宣往見忽。時，忽歸寨，正怨羽父慢己於下位，欲率兵攻羽父。祭仲曰：「不可！姑容歸國圖之。」<br>　　言未訖，仲宣至。告曰：「寡君以太子保全齊國，無所申敬，故以幼女侍巾於殿下。」太子辭曰：「人各有偶，齊大鄭小，非吾偶也！況吾奉父命以救齊國之急，若受室而歸，是私婚也！大夫為我謝齊侯，實不敢奉命！」仲宣出，祭仲曰：「汝之兄弟眾多，庶母專寵，汝不娶大國為援，日後爭長，以誰為依？如齊使再來，公可諾之！」忽曰：「然！」及宣至，曰：「寡君以太子辭婚，不敢強命，特奉金帛各五車，聊資軍餉之用萬一耳！」忽辭而不受。宣再三勸納，太子受其禮。<br>　　次日，謝齊侯而歸見鄭伯，言魯五父簡慢鄭之故，鄭伯怒曰：「五父辱我太甚！鄭雖伯爵，功高衛、魯，何得班我兒於下位？」子封曰：「天子欲削鄭權，皆是魯、衛君臣設計，今若因此慢鄭之故，加兵於魯，魯破天子孤立，諸侯必相率朝鄭，鄭之伯業成矣！」鄭伯遂令忽領三萬精兵伐魯，忽領兵屯於郎。<br>　　卻說魯聞鄭兵犯境，魯候乃奏天子，欲以王師拒鄭。時，桓王憂疾，聞鄭伐魯，乃長歎曰：「齊侯不能率鄭以朝，反致鄭攻魯，若是列國逞強，王綱愈弱！」其疾愈篤，是日宣周公虢公受遺詔，謂曰：「長子陀能持國務，不待朕慮，然次子克，年雖幼小，聰明愛敬，朕甚愛之。朕歿後，煩公等保護之！」<br>　　二公頓首受命。是夕王崩，在位一十三年，時春三月乙未也。<br>　　群臣乃奉太子陀即位，是為莊王。<br>　　莊王即位，設朝問群臣曰：「鄭今加兵於魯，欺寡人新立，不能救魯故也！寡人欲率大兵救魯，卿等何如？」周公、虢公皆曰：「王如親出，可寒鄭兵之心！」獨大夫辛伯諫曰：「我王初立，不可用兵，生怨於民。王必欲救魯之急，下詔征諸侯之兵可也！」莊王猶豫間，忽魯使報到曰：「鄭兵已抽回矣！」<br>　　王問其故，使者曰：「鄭伯將死，有書追太子忽回國傳位，是以抽兵。」王曰：「既如此，可遣兵追之！」辛伯又曰：「臣聞鄭伯內寵頗多，公子突乃雍姬所生，常有殺忽之心，今忽恃祭仲專權，所以得立。王如使一人告仲，令逐忽立突，使其內自相攻，然後起王師伐之，鄭必破矣！」莊王信其說，遂差人往鄭國打探。<br>　　卻說太子忽得父之書，班師而歸。時父疾將革，遂入寢室來見鄭伯。鄭伯謂忽曰：「我國雖小，東征西伐，諸侯咸服，雖虧人臣之禮。今我歿後，汝善事鄭國，和愛兄弟，量度以為朝周，使不失諸侯之位可也！」忽問父王曰：「晏駕之後，國家大臣，誰可任事？」鄭伯曰：「高渠彌可在上卿之位，其餘祭仲、子封、原繁皆守舊職可也！」言盡而薨，子忽即位，是為鄭昭公。<br>　　昭公設朝，祭仲、原繁、子封皆進職一級，惟高渠彌不拜為卿。群臣進曰：「先君曾有遺詔，進渠彌為卿，明公何故忤父之命，取怨於大臣？」昭公乃勉強拜彌為卿，彌雖謝恩，心甚怨之。鄰國咸來稱賀，昭公謂祭仲曰：「鄰國來賀孤即位者，惟宋公乃舅氏之國，不可失禮，卿宜為孤使宋以報禮焉！」祭仲受命往宋未至時，周莊王遣人送書告宋莊公，執祭仲而立鄭公子突。宋莊公甚喜。周使出，祭仲至，曰：「寡君遣臣謝賀！」公曰：「鄭新君是誰？」仲曰：「新君乃長子忽也！」宋公怒曰：「為何不立吾甥突也？」仲曰：「立忽以長故也。」<br>　　公曰：「忽乃鄧女所生，捨大邦之甥不立，而立鄙人所生之子，此皆汝匹夫所維。」命推出斬之，然後動兵逐忽立突。仲惶懼曰：「不必斬，但得明公詐書，會忽於鄭宋境上，仲即歸突而立之！」莊公聽其謀，遣仲歸，且誡曰：「汝歸不逐忽而立突，吾必引兵至鄭滅汝之族！」仲唯唯而退。<br>　　仲既歸見昭公，公問曰：「宋公曾道甚來？」仲曰：「宋公聞主公即位甚喜，但令臣帶回書一封在此，主公可覽之。」<br>　　昭公覽罷，曰：「原來宋約本日欲與孤會獵於境，孤欲不往是示怯於鄰國也！」傳令速治車駕，盛陳文武，出與宋公會獵。<br>　　昭公出城五十里，祭仲潛奉公子突即位，詐頒雍妃之詔以喻群臣。昭公聞變，便旋車駕時，祭仲使衛卒堅閉四門。昭公正欲攻城，祭仲使人於城西南，虛張旗幟，鳴金吶喊，口稱宋攻昭公，昭公聞之懼進，棄文武單騎奔衛。仲開城門，群臣不知其故，詐稱是雍氏之詔，皆朝突為鄭伯，是為厲公。<br>　　祭仲以厲公為己所立，乃傲慢朝廷，厲公不悅，常有憂色。<br>　　祭仲之婿雍糾心中不忿，欲代圖之。公曰：「何計？」糾曰：「祭仲乃臣之妻父，是月十五乃仲之誕，臣置鴆於酒中奉壽，則不血刃而仲受戮矣！」公曰：「汝既是仲婿，何心毒彼？」<br>　　糾曰：「臣係先君下僚，今既執政，但他門下之人皆得進職加官，不肯擢臣上職，是以怨之！」公曰：「如此，卿能除仲即拜卿為大夫！」糾謝回家謂妻子祭氏曰：「你父居權要，鄭伯惡其專政，令吾於是月十五謀害汝父，你意何如？」祭氏曰：「婦人之道，適人從夫，何敢拒命？」糾大喜。至期，方與妻同至仲府賀壽，祭氏先至，問母親曰：「夫與父孰親？」其母曰：「人盡夫也！父一而已，胡可比也？」祭氏盡以糾將殺仲之故告之，其母告知於仲。仲大怒，及糾至，將上賀，仲接酒傾地，火光燄烈，遂命手下捉糾斬之。後人有詩為證：山東男子本剛強，謀及好人遂不藏。<br>　　雍糾斗筲難料此，致成事敗與身亡。<br>　　祭仲既斬雍糾，以其屍暴於周池，率家奴數百人，持戈入朝，近臣知其事以告厲公，厲公曰：「雍糾謀及婦人，宜其死也！」遂從北門奔蔡。祭仲仗劍入宮，聞厲公出奔，乃引群臣迎歸昭公歸國。欲知後事如何，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=21.htm>上一篇</a> &nbsp;&nbsp;&nbsp;&nbsp; <a href=23.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>