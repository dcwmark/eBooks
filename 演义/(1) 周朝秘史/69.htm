<html>
<head>
<title>開放文學--周朝秘史--第七十回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=68.htm>上一篇</a> &nbsp;&nbsp;&nbsp;&nbsp; <a href=70.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第七十回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>丘亮泛舟救子胥　浣紗女抱石投江</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說子胥得過昭關，心中暗喜，星夜奔至東吳，行至吳江口，河水茫茫，又無船渡，子胥哭於蘆花岸畔曰：「吾自離楚適宋過鄭，備歷艱辛，皆為父兄之仇未雪，所以不敢安居，今渡昭關而吳江難濟，殆非天亡我乎？」自辰至申，與米勝游於北岸上，欲候渡舟，等至夕陽，不見渡舟，子胥與米勝將投吳江而死。忽聞滄浪之中，有數聲漁歌傳來，歌曰：重門夜鼓不停撾，畫戟犀簪將相家，何以一身空四壁，滿江明月照蘆花。<br>　　米勝急謂子胥曰：「江中有漁舟至，明輔何不呼而渡之。」<br>　　子胥急呼：「漁者渡我！」漁父泛舟至岸。<br>　　子胥與米勝下船，漁父見子胥形貌非常，知其必是好人，但見顏色饑餓，問其始末，子胥具實以告。漁父嗟歎不已曰：「子饑色形於面，莫非乏食乎？」員曰：「然！」於是漁父繫舟於楊樹，囑曰：「子姑少坐，待我歸取食而啖汝。」漁父既去，久而不來。子胥疑其聚眾捉己，登舟隱於蘆花深處。少頃，漁父持紅菱餅及魚羹至，則不見子胥，漁父曰：「噫，子胥疑吾為貪祿之徒！」乃呼曰：「蘆中人，蘆中人，吾非以子求利者也！」子胥方出，食其羹餅。解下所佩之劍，呈與漁父曰：「迫兵將至，吾不能少敘款曲，此劍乃鬥寶會上秦王所賜吾者，價值百金，姑獻與子，少伸謝意。」漁者辭曰：「吾聞楚王有令，能捕亡臣伍員者，賞粟五萬石，官至上大夫，且吾既不圖大夫之爵，而何敢取百金之劍乎？且君子無劍不游，子且速行，毋致露泄行蹤。」<br>　　子胥拜謝登岸數步，顧謂漁者曰：「子既不受吾劍，願乞姓名，以圖後報！」漁父怒曰：「吾以子為銜屈之徒，故渡汝江，豈望報乎？」胥曰：「大丈夫一飯之德必酬，今不願詳名姓，何以滿吾之意？」漁父曰：「今日相逢，子為亡臣，吾為縱盜，焉用姓名為哉？況我以舟楫活計，波浪生涯，雖有姓名，何期再會！苟天意不負二人之好，使他日復得相逢，我但呼子為蘆中人，子但呼我為漁丈人，足為志記耳！」子胥欣然拜謝，上馬行之數步，又顧漁丈人曰：「追兵若至，子勿渡而捉我！」<br>　　漁者聞子胥之囑，仰天歎曰：「吾將德以全子之命，倘若追兵別渡，豈不以吾之德變為仇乎？請以死別，以絕君疑！」言罷！斷帆拋舵，連船沉於江心。子胥回見漁父，連舟溺死，咨嗟不已。後人有詩一律云：<br>　　伍員脫難奔東吳，江口從容謝漁父，辭劍不為貪利客，進羹專憫負冤徒。<br>　　蘆花明月生涯有，顯姓真名豈特無，既濟猶疑怨害德，斷帆拋舵漲江枯。<br>又有一絕云：<br>　　吳江春水去悠悠，楚國亡臣絕濟游，設使漁翁非義士，子胥難免逐波流。<br>又有《贈劍賦》一篇云：<br>　　彼予胥兮，亡命江湄。賴漁父兮，停撓在茲。既流之濟矣，圖解劍而酬之。厚意慇懃，何惜千金之寶。高情特達，用陳三讓之辭。哀其去國無途，迷津獨立，前臨瀨水之阻，後有追兵之急。瞻仰而鶴髮，相憫顧盼，而漁父可人。憂心盡展，憑枯木以何虞。渡口非遙，掛輕帆而已及。由是，指拭青萍，披陳素悃，念險難以知我，顧提攜而賜憐。拔三尺之熒熒，波間電閃。橫七寸之凜凜，掌上風生。叟乃莞爾，以興言支，顧而話志，本期浩渺之難涉，焉可倉惶而詢利。酬恩報惠，誠多公子之心；害義傷廉，且非老夫之意。況乎楚令方急，嚴刑具陳，盡索奔亡之黨，先誅隱匿之人。若以爵祿為念，榮華是親，則本捉爾躬而赴國，將爾劍以防身，整棹西歸，自受執珪之賞，論功北面，寧無佩玉之珍。蓋緣惻隱存心，難危是救，方圖散髮之樂，豈假吹毛之銳。情高而俗慮難量，語罷而鳴擲忽逝。連環吐月，空留玉匣之間；一葉搖風，漸入寒煙之際。豈不誠求志達微隱，言窮是非，棄夙願以長往，弄波濤而不歸。寂寞煙岩，從東流之渺渺；淒涼浦樹，含落日之依依。已而義立一時，名超萬古，轟雷霆之異狀，皎日星之光輝。飄然高舟而登岸，吾於斯入而可歸。<br>　　只見隔江雲露漫天，聲震波濤，原是囊瓦引兵而至，見無舟渡，抽兵而回。子胥恐其東渡，慌忙而走。<br>　　子胥駕馬走上五十餘里，見一女子浣紗，子胥繞水江邊，行過里餘，迷失道路，前復無人可詢，依舊抽馬回來，問前女子曰：「吾乃楚國亡臣伍員也！因楚王無道，殺我父兄，欲投東吳，借兵雪恨，迷失前途，乞煩指示，決不忘報！」女子以投東向南一路示之。子胥辭謝，上馬行數步，顧謂女子曰：「楚兵追至，萬勿指引其途！」女子曰：「諾！」子胥既謝，上馬前行，至半途，恐女人見識不定，復抽馬回曰：「感伊深德，不教追兵之路，願求姓名，以圖後報？」女子曰：「妾姓馬氏，自幼未曾適夫，與母孀居，勤事桑麻，以供朝夕，吾哀將軍有父兄之仇，指迷道路，非敢望報，今將軍去而復還者數次，是疑小妾主心不定，更指示追兵也！妾請投江而死，以絕將軍之疑！」言罷，抱一大石，投於江心，後史臣有詩云：<br>　　瀨水江邊女丈夫，清輝瑩澆若冰壺，綄紗自信供親旨，抱石何妨引客途。<br>　　月照碧潭寒骨白，霜橫綠浦潔身孤，幾回岸畔鶯聲巧，似語佳人節不枯。<br>　　子胥將欲援之不及，曰：「此非劍殺此女，亦因理死，他日功成，焉敢忘報？」因名此女為浣紗女，咬指血流下，寫數字於石上，為記曰：亡臣經此過，逢女浣溪紗，抱石因吾死，銘恩肺腑奢。<br>　　寫完，又恐後人認見，復以泥土掩之。上馬行三十餘里，天色幾晚，前後又無人家投宿，聞山後有雞犬之聲，疑有人家，遂挾米勝，轉入山坡，見一莊村，僅有三五人家，子胥連叩柴扉。少頃，一人開門，出視乃昔日鄭界所別溫龍也！龍曰：「公子何以至此？」子胥見是義兄溫龍，遂將前事細說一遍。溫龍整酒暢飲，各敘往事，不知外有數人望見子胥，結聚數十餘人，五更左側，喊開溫龍之宅，要捉子胥入楚請功。子胥慌忙從後路密走，強徒打入其宅，搜捉不見，一齊趕來。<br>　　子胥走上數里，饑困難進，行至溧陽，見一老嫗饋餉於道。<br>　　子胥即下馬求之，嫗曰：「觀汝相貌，固非乞食之徒，何不奮力生涯，以圖活計。」子胥乃以實告，老嫗大驚，遂跪而進食，子胥食之未足，慌忙而走。老嫗曰：「將軍晝夜奔忙，力困饑餒，一食水飯，尚何食之不盡而遽行乎？」子胥曰：「追兵至矣！老嫗與吾方便，幸勿指引其路！」老嫗曰：「將軍恐後追至，必須解下衣服，妾始可謀。」子膏解衣付與老嫗，追馬從間道而去！老嫗將胥袍置於東路口，遂縊於道旁之樹。強徒後來果然追至，見子胥袍服，遂直奔東南，追五十里不及而還。<br>　　後人有詩曰：負屈含冤走渡江，兵追糧絕實堪傷，若非野母留詭計，爭得將軍撻楚王。<br>　　又短歌一章曰：子胥急難兮，渡吳江。溧陽絕食兮，事堪傷。<br>　　匍匐中道兮，命將亡。忽逢老母兮，靖安康。<br>　　強兵追及兮，慮難量。遺衣引路兮，從此昌。<br>　　母死千古兮，入談揚。雖為婦人兮，有丈夫之剛。<br>　　子胥從間道走入吳邦棠邑，無得故人引入，暫停棠邑，以候相知。<br>　　一日遊於城內，見一壯士狀如餓虎，聲似震雷，子胥疑其非常人物，正欲與之相見，忽與一士相打，眾皆力勸不止，有一婦人出喚數句，其人即斂手歸家。子胥默然歎曰：「險些錯交此士，特怯婦之徒，何足道哉？」乃詢問其姓名，皆竟是誰，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=68.htm>上一篇</a> &nbsp;&nbsp;&nbsp;&nbsp; <a href=70.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>