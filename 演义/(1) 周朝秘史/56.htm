<html>
<head>
<title>開放文學--周朝秘史--第五十七回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=55.htm>上一篇</a> &nbsp;&nbsp;&nbsp;&nbsp; <a href=57.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第五十七回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>鬥越椒謀反被誅　晉程嬰功成自刎</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　周定王大宴楚子，賜其彤弓寶劍，命為侯伯，得專征伐，楚子再拜謝恩，出朝定王。又令大夫王孫滿齎金帛十車，往楚寨犒勞三軍。楚子素有吞周之意，未敢動兵，及王孫滿至，相見禮畢，各敘慇懃。楚子問曰：「吾聞武王伐紂，遷九鼎於周，成王定之於郟鄏，吾並不知其輕重與大小，然其鼎輕重大小可得見與？」王孫滿對曰：「在德不在鼎也！昔者禹王鑄此九鼎，以鎮九州，及至桀有昏德，鼎遷於商，及後紂王暴虐失德，鼎又遷歸於周，成王定之於郟鄏，卜世三十，歷年七百。今來周德雖衰，天命未改，鼎之輕重未可問也！」楚子默然，再不敢問。史巨有詩云：<br>　　九鼎相傳三代承，興亡繫德不由輕。<br>　　楚莊謾起吞周意，天命還從姬氏親。<br>　　潛淵讀史詩云：<br>　　夏禹方享盛德初，九州牧伯貢方圖，收金布物昭王業，鑄鼎象形鎮帝都。<br>　　遷涉不緣輕重處，興亡專繫亂奸時，奸回楚子體相問，八百蒼姬未可私。<br>　　王孫滿勞軍已畢，相辭出寨。楚子送令班師歸朝。卻說楚大夫鬥越椒乃子良之子，子文之姪也。楚國故家大臣，獨鬥氏最盛。鬥越椒常怨莊王不升己官，謀欲作反。至是，大師征戎，遂與族弟鬥班商議謀反。鬥班不從曰：「夫我鬥氏，世受楚國爵祿，此乃喬木老臣，焉可背反哉？」越椒見班不從，恐其洩露己謀，即拔劍來斬之。鬥班大叫曰：「伯夢欲謀反耶？吾恐鬥氏之鬼絕祀矣！」言未訖，頭已落地矣。越椒既殺鬥班，遂率本部將卒伏於&#33263;滸，待楚子班師，以候殺之。楚軍歸至&#33263;滸，越椒橫槍勒馬，振甲披袍殺出，截住王駕。莊王認得是越椒，不知其由，乃問曰：「伯夢欲何為耶？」越椒大罵：「無道昏君！我欲誅汝守國。」潘尪從旁搶出，來斬越椒，越椒更不戀戰，抽一勁箭，直望楚王車幔射之，楚王躲過，其箭貫於車蓋。<br>　　越椒又抽一矢，望王心胸射之，楚王又躲其箭，直透重鎧。孫叔敖以王旗麾進諸軍，養由基拍馬來取越椒，二馬戰上十合，潘尪夾攻，越椒措手不及，被由基斬於馬下，楚王令無收降卒，盡斬於&#33263;滸。<br>　　時鬥克黃在軍中從征，見越椒謀反被誅，慌忙跪於駕前請罪。伍參曰：「一人作反，九族當誅，乞大王盡誅鬥氏之族，以戒將來。」楚王曰：「鬥伯比與谷於菟有大功於楚，豈忍絕滅其祀？」參曰：「越椒作反，克黃諒其必知，大王何必念舊！」楚王問：「克黃知其謀反否？」克黃乃奏曰：「臣不知也。但臣聞越椒初生熊虎之狀，豺狼之聲，臣先祖知其必滅鬥氏，命其父除之，其父不聽。臣又聞臣父為諫其勿反，亦被所誅，至於今日，果然覆宗絕祀，臣不敢辭死！」楚王惕然曰：「子文真賢人也！吾豈忍絕其祀乎？」下令獨留克黃以存鬥氏之祖。<br>　　令大將養由基引本部兵，圍鬥氏之族，無分老幼，盡行剿滅不留。越椒之子名苗賁慌走降於晉。後人有詩云：<br>　　鬥氏原為楚世臣，越椒何事苦謀心？<br>　　逆師一戰亡&#33263;滸，身死家亡祀亦傾。<br>　　楚王班師歸期，抽越椒二箭視之，狼牙為根，豹齒為鏃，鋒銳不可當。乃召克黃問曰：「越椒此箭為何而得？」克黃曰：「此先君從先王伐戎收，臣先祖藏之，以為家寶，至此越極謀反盜而用之。」楚王聞其說，解下衣袍，血浸重鎧，慘然自覺驚懼，是夕病死。時，周定三十六年秋七月上旬甲戌也。群臣奉其子同位，是為共王。史官讀史至此曰：<br>　　春秋五霸，齊晉為強，地甲中土，其勢莫當。嗟嗟熊楚，僻處荊襄，欲盟列國，危不能昌。召陵戰敗，城濮竄亡，屢舉屢困，獨守南方。卓彼莊王，異出父祖，納諫任賢，修文演武。一戰鄭下，再征邾舉，敗晉黃河，赫震軍旅。攘狄安周，寧我中土，績成霸功，紹起祖武，威震當時，名傳萬古。<br>　　又評曰：<br>　　五霸之中，楚當爭長，然值中國有人，不能逞志，至於莊王，改過納忠，禮賢從諫，故聽蘇從、伍參之言，以屏女色鐘鼓之樂，文用叔敖，或用由基，四戰遂成春秋之末霸者，宜哉！<br>　　楚共王即位，封叔敖為上卿，養由基為殿前大將軍，其餘將住各加一級。叔敖秦曰：「我國初霸，宋鄭始叛晉來歸，宜以德禮綏服，今王初喪，宜遣使報知。」遂遣使入宋鄭報喪，早有人報知於晉。<br>　　時，晉景公與楚戰敗，至是聞楚莊王卒，欲謀興兵復霸，必須追立功臣子孫，趙衰有勛烈，趙盾有忠義，而使其宗祀斬絕，則忠臣名將解體，雖欲復霸得乎？」景公問曰：「趙武子被岸賈所誅，子孫無存也，誰可復立？」韓厥密曰：「岸賈作亂，趙朔之妻有抱腹之子，藏於公宮，其客程嬰，以己子出首。<br>　　其趙氏真子名武，育於嬰家，今年已有十五。明公如念其先人功業，則當立之，使趙氏不絕其祀，亦明公之賢舉也。景公大悅，便差使召趙武入朝。<br>　　時，程嬰朝夕在家教趙武，修文演武，以圖報怨。及聞朝命，二人即日奔見景公。景公欲封趙武為下軍大夫。趙武立而辭曰：「臣父竭力以事先君，遣讒臣妄滅臣族，今讒臣當權，臣父之仇，一族之恨未報，而令臣安享富貴，臣不敢當也」於是荀瑩、士燮、郤克、欒書、韓厥、魏顆諸卿皆告曰：「屠岸賈在朝，趙武嗣位不安舊主，公除此讒賊，然後趙武方敢受職。」<br>　　景公然之，令取岸賈斬之，使趙武就職。趙武又辭曰：「臣無罪，而九族不分老少盡被岸賈所滅，只斬岸賈何安臣之親族於地下乎？」景公曰：「岸賈雖然有擅殺之罪，今既被戮足矣！何更滅族？」五卿又告曰：「岸賈妄滅功臣之族，天祥其忠，使程嬰存一趙武，以報其仇，今明公止戮一岸賈，欲消數百口之冤魂，非臣所知也。岸賈本景公嬖臣，不滅其族，見人心不服！」景公不得已，令衛士收其宗族斬之！<br>　　朝命方出，五卿之吏卒喊殺震天，爭先搶入岸賈家。其宗族不分老幼一命不存，頃刻斬訖來報。滿朝文武及都市百姓，鼓舞稱賀。於是，景公使趙武就職。趙武又辭曰：「臣遭岸賈之變，使無公孫杵臼死節，程嬰立孤，韓厥保護，臣焉能至今日？然杵臼已死，程嬰、韓厥尚在，乞先封贈三子，臣方敢受職。」景公即追封公孫杵臼為下軍都護，升韓厥為左班正卿，程嬰為下軍大夫。程嬰力辭不就職，景公問其何以不受？嬰曰：「臣趙宣孟之門下，受其厚恩，及其遭亂，臣非敢愛生，但恐主家絕祀，故緩死十五年，今荷主公厚恩，使趙孟不絕，臣願足矣！臣當死於地下，上報趙孟之恩，下報杵臼之義，臣何敢貪祿而更存殘生哉！」言罷拔所佩之劍，當殿刎死。太史公曰：<br>　　程嬰高義士，慷慨出入先。<br>　　忍死無虧行，偷生不愧天。<br>　　立孤十五載，播德萬千年。<br>　　一報先人恨，便傾地下泉。<br>　　精神貫日月，氣節動山川。<br>　　後人仰慕極，歌詩萬萬千。<br>東屏先生讀史詩曰：<br>　　襁褓初生趙氏兒，萬全求購事機危。<br>　　後先得死勛庸濟，豈必當年面受遺。<br>　　景公見程嬰刎死，嗟歎不已，追封下軍大夫，乃命趙氏以大夫之禮葬之。趙武悲號不已，為其親眼斬衰。景公會群臣，商議伐鄭、宋。六卿皆曰：「諸侯聞楚初霸，皆要叛晉降楚，不但鄭、宋。魏顆宜遣使遍告諸國其不受晉盟者，然後公伐之。」公然之。差士燮往魯，魏顆往衛，郤克往齊，三使受命出朝。<br>　　欲知郤克使齊事，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=55.htm>上一篇</a> &nbsp;&nbsp;&nbsp;&nbsp; <a href=57.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>