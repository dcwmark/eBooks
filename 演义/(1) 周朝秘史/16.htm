<html>
<head>
<title>開放文學--周朝秘史--第十七回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=15.htm>上一篇</a> &nbsp;&nbsp;&nbsp;&nbsp; <a href=17.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第十七回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>尹吉甫大征儼狁　姜皇后脫簪諫王</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　宣王為人，慈愛恭儉，文有周公和、召公穆、仲山甫，武有申伯、尹吉甫、方叔，兩班賢臣在朝輔弼，減賦稅，除苛法，以修文武成康之德。百姓安堵，諸侯復朝，王問文武曰：「胡夷亂華，不可不戒，今北有玁狁北狄之虜擾民，南有荊蠻作亂，朕欲率兵以討南北二夷，卿等以為何如？」左司馬仲山甫諫曰：「先王之制，冬夏不興師。今二夷理當征討，奈時當季憂，禾苗發秀之時，不可興兵，以殘稼穡，使民秋成失望，姑俟冬下起兵可也！」王不聽，傳旨命尹吉甫率兵十五萬，方叔副之。<br>　　先征玁狁，然後乘得勝之兵，以討荊蠻。<br>　　二臣領旨出朝。次日升帳，傳令曰：「玁狁為暴，理應進兵，若待秋高馬肥，弓強弩勁，難以挫其銳氣！」遂統領人馬，直奔陽曲而來。時，玁狁戎兵十六萬，屯於陽曲。聞王師至，其主將東寨酋長，問於三寨酋長曰：「尹吉甫遠來，將士勞苦，不待安寨，發精兵挫其前鋒，則十五萬兵，片甲無歸，此兵家以逸待勞之法也！」西寨酋長曰：「吾所倚者，弓馬而已。今當盛暑，馬瘦兵遲，交鋒恐有不利。」東寨主不聽，大發四寨之兵，來攻周營。哨馬飛馳報知。吉甫笑曰：「彼謂我遠來，將士勞苦，利於速戰，故用以逸攻勞之計。」即傳令命方叔領本部精兵，屯於陽曲城西，我率大軍，屯於陽曲城南，兩陣為犄角之勢。又令各部步卒五千，每人用圓牌一扇，紮馬刀一把，斬其馬足，抵其弓矢，只許向前，務令活捉玁狁四個酋長。諸將得令，依計而行。<br>　　次日，玁狁果望陽曲大寨殺來，城西突出方叔，城南突出尹吉甫，兩兵來攻，玁狁勢窮，令弓弩大發，矢如雨下。吉甫將鋼刀在馬上一揮，兩陣步卒將圓牌滾入夷陣，用紮馬刀亂砍，夷兵馬跌前足，自相蹂踐，死者不計其數。吉甫大喊曰：「休叫走了四個酋長！」酋長領殘兵北走，西部追至太原，奪其器械衣甲，收軍班師。方叔問吉甫曰：「玁狁勢窮氣奪，正好追及斬首，以建大功，何故收軍班師？」吉甫曰：「吾聞先王之御玁狁，來則伐之，去則捨之。今玁狁折軍北走，不為中國之患足矣！何必追及斬首哉？」方叔大喜，遂傳令班師。<br>　　大軍回至京師，吉甫、方叔獻表，宣王大喜，宣入二臣，親勞之曰：「國家多難，賴二將軍協力，靖安邊寇，多多勞苦。」<br>　　命宴以待二臣。宴罷，吉甫又奏曰：「臣聞功者難成而易敗，時者難得而易失。今北狄雖破，荊蠻未除，王請乘得勝之兵，掃遐荒之虜，彼聞天兵破北而南征，則不攻自破矣！」<br>　　宣王大喜，犒勞三軍，復命吉甫、方叔，次日率兵伐荊蠻。<br>　　聖旨未出，近臣奏：「荊南蠻主差使者來。聞天兵破敵，進貢黃金十萬兩，錦緞十五車，與王勞軍；又貢明珠一斗，玉帶五條，以贖失朝之罪！」王問群臣曰：「荊主數年以來絕我朝貢，今聞作亂，擾我南方之民，正欲發兵問罪，差臣入貢，卿等看當何如？」周公和、召公穆奏曰：「臣聞中國之待夷狄，順則似德懷之，逆則以兵討之。今荊蠻知罪，前來奉貢，王當受其貢物，差使前去諭以利害，冀其自新可也！」王准奏，款其來使，差使者赦荊蠻之罪。<br>　　當時，天下太平，宣王遂有廢怠之志，朝夕與姜皇后在宮宴飲，日高未起，百官在午門外待漏者，至午不開朝門。一日，王與姜皇后在宮飲宴，百官連上諫章數十道。其表曰：<br>　　　　具表臣召穆、臣尹吉甫等，誠惶誠恐，死罪再拜表上。臣聞聖主惟仁，必乾乾終日；明王佈德，乃兀兀窮年。是故，周公作無逸之詩，國基隆盛；成湯銘盤孟之訓，德行日新。恭惟陛下，稟聖明之資，躬舜禹之德，繼文武之餘銘，續成康之胤祚，正際國步多艱，胡夷紛擾，賴陛下聖神文武，將士齊力謨謀。一征而玁狁遁逃，再舉而荊蠻奉貢。四方初靖，南北粗安，正陛下憂勤惕勵之秋，夙興夜寐之日，夫何戈甲未韜，晏安遽起，日斜方朝，非明王聽治之候，酒酣未出，豈聖王決機之時。此非陛下不克始終，皆由內宮多亂，臺諫失言。臣等不揣殘生，冒死而進，望陛下從諫如轉關，恢中興之盛業；受言如海納，扼&#32220;邈之鴻基。俾名追太古，國祚無疆，社稷生民幸甚！臣等不勝戰慄之至，謹奉表奏聞。<br>　　宣王覽罷，投表於地，大怒而起。姜后見主變色而起，令嬪妃取表讀之，歎曰：「此非王之過，皆妾之罪也！」乃脫簪珥，卸衣裳，待罪跪於王前。王問曰：「卿何脫簪卸衣而跪？」<br>　　姜后叩頭曰：「陛下樂色而忘德，失禮而晏起，禍亂之興，皆由於妾。今卿大夫與國人不咎於妾，而歸罪於王，實妾所致也！願賜妾死，以理國政，幸甚！幸甚！」王曰：「此寡人之罪，非卿之過。」令嬪妃扶起姜后。<br>　　次日，侵早出朝聽政，文武百官，皆大歡喜，上表稱賀。<br>　　欲知後事如何，且看下回分解。<br>　　明東屏先生詠史詩云：<br>　　周道中興威赫然，萬邦齊駕一人天。<br>　　閨闈待罪脫簪夜，姜后賢名萬古傳。<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=15.htm>上一篇</a> &nbsp;&nbsp;&nbsp;&nbsp; <a href=17.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>