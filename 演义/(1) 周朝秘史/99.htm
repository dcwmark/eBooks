<html>
<head>
<title>開放文學--周朝秘史--第一○○回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=98.htm>上一篇</a> &nbsp;&nbsp;&nbsp;&nbsp; <a href=100.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第一○○回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>六龍會蘇秦掛印　張儀計秦說六國</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　蘇秦以五國所許合縱之事告趙侯，趙侯大喜！即修文書曰：<br>　　　　小鎮趙言頓首書上大國諸侯指揮下，伏自周綱既解，五霸迭興，故雖以攻戰吞並為功，然亦以扶傾濟弱為名，夫何桓文去遠，世降風漓。當今諸侯爭城以戰，殺人盈城；爭地以戰，殺人盈野。吾每痛恨，不能拯民於水火之中，而措天下如太山之安。往者秦用商鞅富國強兵，出令函谷恐嚇諸侯，列國爭先割地，以求自安。吾竊料虎狼之秦，貪得無厭，一旦吞食山東，仰吞周室。諸侯地削兵微，必然束手受其鞭策，此吾又為列國而痛惜也。今有洛陽蘇季子以合縱之策，獻與寡人，寡人反覆以玩其言，甚為得計，故不自揣，敬於洹水之上，設六龍之會，敢屈聖駕，面期交質，定立擯秦之策，以就縱親之謀。庶幾列國宗廟可保萬全，伏乞至期不爽，足慰愚衷。時周王顯王三十五年冬十月，趙言再拜書。<br>　　遣使遍告列國，約在十月朔旦取齊，即率群臣先至洹水，築壇以待諸侯。不數日，齊宣王、楚威王、燕文侯、魏惠王、韓惠王各帶文武，陸續而至。趙侯延入，相見，各登盟壇，序爵而坐。蘇秦歷階而上，啟告諸侯曰：「公等皆周室諸侯，山東大國，各負強地雄兵，互相馳譽，秦固周室牧馬賊，夫挾虎狼之威，據西京之險，蠶食列國，公等能以北面之禮，長事秦乎？」諸侯皆曰：「不願事秦，願奉先生明教！」秦曰：「合縱擯秦之策，往者悉陳於諸公矣！今日但當刑白馬，歃誓血，立定盟書，自今以後，列國縱親，結為兄弟，以趙為主，務期患難相恤，車駕相通，秦攻其國，近者出兵助戰，遠者發兵助威，或絕秦之糧道，或截秦之救護，如有背盟故違者，許五國共征之。」六國皆起曰：「謹奉教！」蘇秦遂捧盤請六王歃血定盟，六國各收一紮，然後就宴。趙王告諸侯曰：「蘇秦以大策奠安六國，直封高爵，俾其往來六國，固結合縱，方昭孤等殊寵！」五王皆曰：「趙侯之言是也！」於是，諸侯合封蘇泰為縱約長，掌六國相印，金牌寶劍，總轄六國官民，又各賜黃金百鎰，良馬十乘，許其衣錦還鄉，然後游說六國。蘇秦謝恩，諸侯宴罷，各歸本國。後人有詩云：<br>　　三寸舌能安六國，一篇詞可擯孤秦，丈夫得志還閭里，金璧輝煌耀故親。<br>　　蘇秦承六國封賜，旗旄千百，車騎馳道，輜重儀仗，擬同王者，沿路官員，望風迎拜。將至洛陽，周顯王聞知，歎曰：「蘇秦能安六國，以擯強秦，周家之幸也！」亦遣使資金帛，迎接於郊。蘇秦西向謝恩，即具表遺使，入謝天子。車馬遂望仁和里而進，父母長亭設宴，遠迎三十里，妻嫂俯伏，拜迎於道旁。蘇秦曰：「嫂何前倨後恭乎？」嫂曰：「見季子位高多金耳！」蘇秦歎曰：「嗟乎！貧窮則父母不子，富貴則妻嫂畏懼，何況外人乎？」遂步引父母之車而歸。於是，散千金以賜宗族朋友！秦昔去燕，借人百錢為路費，今日賞以百金，命僕遞償。趙侯命使臣齎詔到洛陽，蘇泰命安排香案，迎接詔書。<br>　　使臣詔曰：嘗謂臣子立輔世之功，國家有賞爵之典，此古今之常禮，天下之遍義也。邇者秦王不軌，有吞六國之心，丞相多謀，行縱合群雄之計。戰勝群首，大有奇功，無可獎勸，以勉將來。<br>　　今加封丞相蘇秦為武安君，其父封為光祿大夫，其母封為大夫人，其妻周氏封為賢德夫人，兄弟叔伯各給冠帶榮身。武安君速宜就職，未可羈遲，叩頭謝恩。時周顯王三十七年某日。<br>　　秦接罷詔書，即日拜辭父母曰：「今秦蒙趙三封賜一家官爵，恩榮甚大，本欲盡孝，以樂天年，奈秦王事靡盬，不遑寧處，大丈夫既已得志，忠孝不能兩全，賴有仲子在堂奉養，方得放心，吾當赴趙謝恩，以盡臣子之心！」父母曰：「此言是也！汝可速行，勿得遲延。」於是，蘇泰即命從者，推輪送車，望官道進發。<br>　　行不數日，至趙國，入見趙王。趙王曰：「卿今遠來，有勞跋涉，昔寡人封子以武安君職，足以顯卿之功威否？」蘇泰對曰：「小臣才淺名微，何足以當此職？而大王與臣顯者，欲以示怕它國，以為國家計耳！」趙王聞語大悅！曰：「卿深知寡人之願也！」即賜金花御酒，蘇泰頓首謝恩。時，周顯王三十八年秋九月。<br>　　近臣奏曰：「禍事已至！」趙王問曰：「何事？」近臣又奏曰：「今有遠報稱言，魏、齊二國，受秦反間之計，負卻前盟，合兵四十餘萬，屯於夾谷山口。」趙王聽了大驚，汗流沾背，隨即召蘇秦上殿而讓之曰：「昔者合縱結好，以擯孤秦者，起自寡人也！燕王先許通好立盟者，誠子之功也！是以諸王共立子為謀主，得以游說六國，使諸侯按甲休兵，勿得侵伐！今乃魏、齊命兵搆怨，謀反寡人，卿今遠來，必然預知其事，何計可以待之？」蘇泰一聞王言，滿面羞慚，乃佯對曰：「此乃疥癬之疾，大王何足掛慮，臣昔通好於燕，燕王固知強秦難與爭鋒，仍令臣說於齊、楚之間。今則二國妄自稱大，不尊約束，輒乃行兵犯界，臣想燕亦預知其謀，先有敗盟之意，欲伯諸侯，自料一時未能成事，故陰使二國動兵，就於其中取事，實乃狐假虎威也！可令小卒探其虛實，臣再出使於燕，牽率韓、楚、趙、燕之兵，先攻齊魏，後逐孤秦，以四國服二國，誰敢不從？齊魏之輩，何能為用哉？」王曰：「善！然則將何策以擋之？」秦曰：「臣自無功以報大王，請勿疑。」<br>　　蘇秦退居於本府，即遣人致書，探問消息，月餘之間報捷，知齊、魏此兵，非有它意，正是疑兵示強於秦而已。又數日，燕國報言，既已立盟，別無異意。蘇秦見二次俱備無事，便欲命燕報齊，脫為歸計。<br>　　話說張儀者魏人也，始嘗與蘇秦受學於水簾洞鬼谷先生門下，蘇秦自以為不及張儀。張儀已學游說於諸侯，嘗從楚相游，已而楚相亡璧門下，意疑張儀，曰：「儀貧無行，此必欲盜吾之璧。」其執張儀，笞掠一百。儀雖至不服，楚相又與之飲，儀罷歸家，謂妻曰：「予讀書萬卷，意欲游說諸侯，安知今日受此之辱？」復謂其妻曰：「視吾舌尚存否？」其妻笑而答曰：「舌在也！」儀曰：「足矣！」蘇泰已說趙玉，而得相約縱親，然恐秦之攻諸侯敗約，後負念莫可使用於秦者。妻乃使人微激張儀曰：「子始與蘇秦善交，今蘇秦力相當路，子何不往游以求通？」張儀乃求謁於蘇泰。<br>　　蘇秦正在府中沉吟，忽報：「有故人張儀，自魏而來求謁！」蘇秦聞之，大驚曰：「張儀與我同師異業，才高於我十倍，吾以合縱，儀以連橫，每以相反，此人見用於時，必破我合縱之盟，實乃心腹之大患也！拒之則不義，納之則損我名譽。」<br>　　事在兩難，猶豫不決，乃從而歎曰：「我蒙肅侯賜我武安君，一怒而諸侯懼，安居而天下息，豈懼一張儀哉？臨期應變，自有奇計。」乃誡門下人，不為通報，又使儀不見者數日。儀知蘇泰之計，遂賂數錢，門下始為通報，引見蘇秦。蘇秦降階而接，喜曰：「數年闊別，渴慕殊深，千里下顧，神交氣合，可驚可喜！敢問吾弟，何故一寒如此？」儀曰：「自兄分散，遇事多艱，家業凋零，欲從事於諸侯，恨無人以薦用，回思故舊，料不我忘，故不遠千里而相投，冀圖升斗而見用，幸惟不拒，感德不忘！」蘇泰見儀屈身狼狽，令其坐於堂下，賜以僕妾之食，因數讓之曰：「以子之才能，乃自令困辱於此，吾寧不能言，而富貴子不足收也！」張儀只得含羞謝辭而去，止宿於店。<br>　　店主林公曰：「君何人也？」儀曰：「吾魏張儀也！曾與蘇泰同師，胸有韜略，奈時乖蹇。今聞蘇君身處高貴，特來相謁，欲其念舊薦用，不料反見怒辱，正無去路。」林公曰：「良禽擇木，賢臣擇主，戰國之時，輕文重武，蘇君專事游說，合縱六國，身榮名顯，目今能弱趙者獨秦也！子今意氣揚揚，懷才抱德，若以連橫之策而入秦，則必見用於秦，酬冤報德在此一舉，何愁蘇君之辱怒哉？」張儀頓首謝曰：「非公之語，則吾幾失計也！」遂辭林公入秦。潛淵先生讀史詩贊曰：<br>　　誰道張儀不足為，時乖未遂豈男兒，它年恢復中原後，著績凌煙更有誰？<br>　　卻說張儀得見秦惠王。惠王下降階而迎曰：「久仰先生高名，無由以會，今幸得光臨，大教秦國，實為萬幸！」儀對曰：「臣智術短淺，非敢當此，但欲大王申大義於天下！」惠三曰：「周室傾頹，王朝解紐，自戰國以來，豪傑並起，寡人計欲恢復中原，爭奈未得其人。蘇秦小輩，乃游說六國，合縱諸侯，以擯強秦，先生有何妙策，與孤籌之？」儀曰：「大王有四塞之固，國富民殷，誠乃天府之國也！若信義著於四海，攬召英雄，保其險阻，賂以千金，反間敗其盟約，候其有變，則命一上將，從而征伐，先以攻韓，次以挾梁，百姓各簞食壺漿以迎王師，韓梁一為秦有，六國隨即旋踵。誠如是，則伯業可成，天下亦能一統矣！」惠王拱手而謝之曰：「先生之言，如雷灌耳，使寡人撥雲見天！」即封儀為客卿，與其謀謨帷幄，終日議論天下之事。另撥一府與儀居住，待之甚厚。<br>　　時，蘇泰在趙，自以天下無敵，偶值齊、魏屯兵谷口，謀伐趙，始知張儀入秦，行千金反間之計，又被肅侯之讓，大有慚色，乃詐言父死奔喪，脫身去趙。於是，縱約漸解，及趙使至秦，張儀聞而大喜曰：「蘇泰去位，吾無憂矣！」張儀既得志於秦，自思：「一飯之德必酬，眼睚眥之怨必報，未遇之時，曾被楚相以盜璧之由，笞辱一百，此恥如何可雪？」乃對惠王曰：「臣初到秦，未有寸功，不敢變動，三軍暫停數月，先作文檄，遣使入於楚國，以威武唬其來降，然後命兵攻韓伐魏，此以餌釣魚之計，乞王聖鑒！」惠王曰：「此孤之願也！」儀遂檄文，命使遞至楚國。楚相召入，拆其書讀之曰：嘗謂賢者之有益於人之國也，燁然為邦家之光，昭然為太平之象，觀國家之盛衰，每於賢才之有無驗之，而善類之福，亦且隨矣。嗟夫！憶昔當年從飲，豈知肉眼無瞳，不識親賢，乃楚相獸心人面，反遭笞撻，是張儀運蹇時乖。目今秦王親賢遠奸，寬仁納誅，豈如楚相奸雄無義，心自狐疑，當日疑偷亡璧之珍，今日要堅守城池之地，不日發兵臨楚界，須要瓦解冰消。今奉尺書，早達楚相，否則倒戈拜降，梟首謝罪，上全楚地，以免生民之塗炭。文檄到日，乞照不宣。周赧王三年秋九月某日，征楚中軍大謀主張儀書。<br>　　楚相看檄大驚曰：「吾楚苦也！」不覺倒地氣絕身亡。<br>　　使者歸報張儀，儀知楚相自死。次日入朝見秦王，奏曰：「臣今願往六國游說諸侯，以敗縱約之盟，使六國各歸於秦必矣！若無此能，則斬臣之首級！」秦王見之大喜！曰：「孤平生之願遂矣！」命光祿官賜御酒，金花車馬，親送出城。月軒先生讀史詩云：<br>　　遭辱鄰邦怨未休，誓將游說顯諸侯，相秦空有連橫計，只為身謀不為周。<br>　　時周赧王四年春三月。張儀引數千從人，高車駟馬，行至楚國。楚王召入，敘君臣禮畢，賜繡墩與坐。王曰：「客卿至此，必有益於楚耶！」儀曰；「非也！欲辨縱的之盟而已。」<br>　　王曰：「請聞其說。」儀曰；「自三皇五帝，開天立極以來，天下者非一人之天下，乃天下人之天下也！且你說遠者，昔武王以子牙為師起義兵，成八百年之基業，始以同姓繼以同功俱得受封，各侯一國傳至於今，不幸好雄並起，宇宙瓜分，強以勝弱，大以吞小。今六國，不顧秦得天時地利人和三者為先，而聽蘇泰合縱，共欲擯秦，無異於驅羊群而攻猛獸，則不敢與共敵，其理明矣！臣特為王思之，今王不事秦，秦劫韓驅梁而攻楚，則楚有燃眉之急。然，秦以為言者，獨以楚耳！大王若閉關而絕齊，不與盟約，請獻商於之地，！」闊六百餘里，望乞大王聖鑒！」王曰：「善哉言乎！金石之論也！寡人許以事秦為上，煩先生善為致詞，以達秦王。」儀即拜辭而去，王賜以金帛車馬，命使送出楚地。<br>　　張儀喜不自勝！徘徊顧盼，遂令車馬依次而行，不數日已至韓國，遣人進報。欲知後事如何，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=98.htm>上一篇</a> &nbsp;&nbsp;&nbsp;&nbsp; <a href=100.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>