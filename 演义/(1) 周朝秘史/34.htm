<html>
<head>
<title>開放文學--周朝秘史--第三十五回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=33.htm>上一篇</a> &nbsp;&nbsp;&nbsp;&nbsp; <a href=35.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第三十五回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>桓公葵丘大會盟　桓公陽谷寄太子</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　襄王謂宰孔曰：「朕遭骨肉之亂，賴齊侯平戎定國，今日郊祀禮畢，合頒胙肉，以賜齊侯，彰其寵錫，以崇殊遇。」於是，即命宰孔，奉胙肉往齊，厚待遣歸。卻說管仲告桓公曰：「隰朋能定大位，主公宜會諸侯入賀，庶幾不失盟主權柄。」<br>　　公曰：「宣在何處期會？」仲曰：「齊自北杏定伯以來，雖常盟會，皆列國兵車會議而已，今日乃匡合朝王之會，不比尋常，宜在葵丘大地，築壇壝期會可也。」公曰：「仲父施行便是。」<br>　　管仲遂令東郭牙督五百壯兵往葵丘，擇方員八百步之地，築起一壇，高十餘丈，布南北君臣之位，列上下三層之陣，布列整齊。桓公與眾文武來至，傳令在第一層壇設黃金御座，按人君南面之位。第二層壇左列與周同姓諸侯之位，右列與周異姓諸侯之位。第三層壇左序上卿管夷吾等文臣之位，右序大司馬王子成等武臣之位。俱各衣冠濟濟，弁冕秩秩，引列國群臣立東西之楹，以置反坫，樹左右之標，以懸鐘鼓。又令二千二百五十名壯士，分為五隊，各執青黃赤白黑旗，屯於五方，以按五行排布已完。列國諸侯皆至，桓公又令公子無虧序諸侯之位，諸侯推讓升壇，各就本位，列國群臣，皆循齊臣之班。桓公起告諸侯曰：「今日天子初登大位，故寡人會公等入京朝賀，必在壇北面朝王，然後立盟。」諸侯皆拱手聽命，桓公乃引列國君臣，望北而拜，山呼之聲，遠張數里。拜畢，各就本位。管仲歷階而上，告諸侯曰：「今日乃衣冠之會，不必殺牲歃血，但載書立誓，以定盟可也。」桓公即集筆立盟曰：「凡我同盟之人，協匡王室，言歸於好。第一要誅不孝，無易太子，無以妾為妻。第二尊賢育才，以彰有德。第三敬老慈幼，勿忘賓旅。<br>　　第四士無世官，官事無攝，取士必得，勿專殺大夫。第五無曲防，勿遏彩，匆有封而不告。若犯以上五等，許列國共討之。」<br>　　諸侯皆曰：「謹奉命！」<br>　　言未訖小卒報王使至，桓公降壇迎接。宰孔告曰：「天子初登寶位，皆賴盟主之德，今祭祀天地祖先，令孔奉胙來賜。」<br>　　桓公升壇望北謝恩。宰孔曰：「天子有言，盟主年老，加賜一等，使免謝拜！」桓公大驚曰：「天威不違顏咫尺，小白何敢不拜，以傲君臣之禮？」遂再拜稽首。諸侯皆曰：「今日方見君臣之禮也！」後人有詩云：<br>　　壇築三層聳碧空，韶音金鼓振空中，衣冠煥煥昭文雅，劍戟森森建武功。<br>　　五義申盟金石固，片言載擔地天同，寥寥四百春秋世，始見葵丘一會公。<br>潛淵讀史詩云：<br>　　桓公仗義輔周王，糾合葵丘第一良，鐵筆立盟申五命，錦書定誓正三綱。<br>　　天威咫尺寧矜傲，禮制尊卑敢崛強，從此君臣知降殺，夷吾抱負愈隆彰。<br>桓公兵車之會惟蔡丘第一，有四六之詞一篇曰：<br>　　　　五霸之業，桓文第一，糾合之功，葵丘為最。築數丈之高壇，上簿膏霄，環幾圍之平地，四連綠野。金壁騰光，照耀九天日月；鐘鼓節韻，震轟千里風雷。庭燎煌煌之晝，獸鼎噴嫋嫋之煙。幕張紅羅，列旌旄以環衛，旗標黃纛，布戈戟以森嚴。桓公嚴穆穆之容，群臣序彬彬之秩。有司戒期，羽書馳告，於是車馬滾紅塵，奉一命而四方輻輳。衣冠彰富貴，會五爵而列國騁馳，翰苑儒林，文臣序彬彬之貌。蜂重蟻聚，武將耀赫赫之威，俎豆獻庭，駢圭交&#33284;。是故相推相讓，歷階級而登盟壇；恪敬恪守，慎威儀以升公座。周旋俯仰，撮讓降升，觀南面之尊，環北辰之拱。環佩鏗鏘之音，澈透九霄，山呼萬歲之韻，振聞十里。踧躇其儀，抑首就位。於是，管仲定盟，諸侯歃血，申以王命之嚴，若談河淡；永以載書之信，似轟雷霆。威著德輝，諸侯守超雄之大誓；目眩氣奪，士卒駭拔俗之偉觀。獻酬未畢，天使來臨，鳳翅翔翔，望南壇而降詔。龍顏咫尺，覲北面而酬恩。三軍鼓舞，賀龍虎之相逢；八音鼎沸，慶風雲之遭際。玉帛交錯，葵丘之會，亙五霸而無儔；威德兼著，桓公之業，歷春秋而莫比。<br>又古風一篇：<br>　　春秋亂世無綱紀，群雄角力相吞噬，卓彼齊桓異眾謀，仗公秉義匡王室。<br>　　君不見，葵丘會。<br>　　衣冠文物兩彬彬，赫然聲振為第一。<br>　　巍巍壇壝值雲空，煌煌金壁光侵日。<br>　　文臣下筆風甫驚，武將橫戈鬼神泣。<br>　　成轟雷霆服百侯，德乘陽眷濡萬里。<br>　　左班管鮑獻謀謨，右班實關相羽翼。<br>　　羽書一出檄四方，膏車秣馬相期至。<br>　　皇皇穆穆兢獻酬，鏗鏗鏘鏘鳴圭壁。<br>　　五義方經筆下盟，諸侯遵守同金石。<br>　　丹鳳御詔自西來，周王致胙彰殊錫。<br>　　天子曾勞免降陣，敢把龍顏違咫尺。<br>　　丈夫得誌慶風雲，意氣軒昂誰可比。<br>又一絕句云：<br>　　春蒲葵丘目蒲天，諸侯金鼓兢喧闐，桓公申義同盟語，千古猶如振耳邊。<br>　　及至葵丘之會，獻酬已畢，桓公遂率諸侯朝周。襄王勞曰：「國家不幸，骨肉相殘，賴卿輔弼。」桓公稽首曰：「皆陛下威福，臣何有焉！」王又問曰：「聞卿臣下有管夷吾者，兼修文武，朕願見之！」桓公引管仲入朝，王勞曰：「翌翌齊國，勤勞王家，皆卿之力！賜汝上卿之職，出入儀制，俱降諸侯一等。」管仲再拜辭曰：「臣乃一賤有司，其匡合之功，皆臣主公威德，將佐膂力，臣何敢受此重賜？」王曰：「聯以齊侯攘夷匡周，皆卿之力，故賜此制，今卿以德歸主，功歸同僚，其實君子不忘其大也！」遂賜齊侯彤弓一把，寶劍一口，白旌黃鉞得專征伐，斬殺自由。賜管仲上卿之職兼賜出入儀制，降諸侯一等。其餘列國諸侯，與齊之文武，各賜黃金十鎰，綵帛十端，無得再辭。桓公引諸侯及文武謝恩。史官有詩贊云：<br>　　管子春秋大霸臣，尊王攘狄有聲名，當年金殿辭封語，千古令人誦德音。<br>　　宴罷，諸侯辭王，各回本國。管仲告桓公曰：「葵丘之會盟，誓以立太子為事，今吾國東宮未定，宜早建立，免致久後爭位。」桓公曰：「孤之六子，惟昭舉止端懿，他日堪登大位，孤欲立之，此事若何定處？」仲曰：「主公明見，正合仲意，二公子雖幼，其賢過於弟兄，宜立之，以主社稷。」公曰：「無虧居長，久後必起爭端。」仲曰：「立嫡以賢，何爭之有？」<br>　　公然之。次日設宴，以立東宮。<br>　　卻說易牙有寵於衛姬，聞立東宮，牙入後宮賀衛姬。衛姬曰：「主公主意不定，焉知立誰？」牙曰：「立嫡以長，理之當然，何疑之有？」及降詔，乃立次子昭為太子。衛姬笑曰：「易牙信吾言否？」易牙大驚，曰：「主公何意如此，吾用一計，即反東宮之位與公子無虧。」衛姬曰：「富貴有命，何必爭鬥。」牙見衛姬不納其計，出宮門遇無虧悻悻而入。易牙曰：「公子怒東宮事耶？」無虧曰：「父王無定，棄吾而立昭，此皆管仲之謀，先斬此匹夫，然後與昭定論！」牙曰：「公子若殺仲爭位，是得罪於父也！臣有一計，使東宮之位，反掌而得。」公子無虧曰：「何計？」牙曰：「主公之意，搖曳不定，吾當以調味動之，必歸其位。」<br>　　明日，桓公設宴，其時皆易牙所調，甘美過甚。公召牙問曰：「天下之味子能調和其美，但人肉吾未得嘗。」牙曰：「此誠易事，臣請調之！」次日，即將其三歲之子殺而烹之，進於桓公食之而美，問曰：「此何肉也？」牙曰：「臣之長子肉也！」公驚曰：「卿何故殺子進吾？」牙曰：「主公昨言所欲，故烹進之。」公悔曰：「昨乃戲言，何故忍心？且爾子有幾歲？」牙詐下淚曰：「臣子年已三歲。」公曰：「已長矣！」牙曰：「長則長矣！爭奈主公所欲偏，故棄長而存幼也！」公愕然而退。<br>　　牙見公不聽，枉殺其子，來見無虧。無虧大怒！便欲仗劍來斬管仲。易牙止之曰：「不可！管夷吾，國之大臣，且未聞有抗君父而能得其位者，今主上且年老，管仲亦老，不如姑俟數年，若主上與夷吾俱歿，則昭無所倚，此位還歸公子。」無虧聽易牙之言，罷其爭鬥。<br>　　且說桓公聞易牙之語，知無虧有謀位之意，以告管仲。管仲曰：「當今諸侯，宋公賢能，久後必能仗義主明，公宜修書，以太子之事托宋公，後雖有鬥爭，宋公必能定亂。」桓公然之，遂修書，令人告宋公。其書曰：<br>　　　　近別王城，嘗思豐彩，茲因家事不寧，展轉失措，惟明公能圖之。尚以德義相顧，不吝一行，可卜吉旦，會獵於齊宋界上，敢以儲事相寄。至則萬希不爽，足見明公尚德重義之實。<br>　　宋公折書看罷大悅。<br>　　次日，即治駕與數十騎來至陽谷，桓公亦獨與管仲、寧戚、太子昭數人而至，相見禮畢，桓公告宋公曰：「葵丘誓書，寡人濫主其約，今孤初立東宮，恐弟兄後有爭鬥，明公德高義重，故以此事相托，望明公調護，寡人雖死地下，亦無憾矣！」宋公曰：「國小德薄，不足以膺重寄，然承盟主之命，敢不敬奉！」桓公大悅，命宴宋公，酒至半酣，令太子起舞。自擊節而歌曰：<br>　　　　嗟彼鵠芻兮，未能離巢。將引其翱翔兮，群喙其毛。敬托秋風兮，俟羽振而扶其騰高。<br>宋公亦起而歌曰：<br>　　　　卓彼高崩兮，鳳芻其將。嗟我微風兮，焉搏其翔。待其羽翮成而沖天兮，必騰千仞而為祥。<br>宴罷，各辭歸國。<br>　　後人有詩云：<br>　　管仲宏才有遠見，先將國位屬襄公，無虧縱有易牙計，爭似昭如有翼龍。<br>　　桓公車駕回至近郊，見野人牧馬，內有一匹老馬，高一丈餘，規模宏壯，且其鬣落蹄&#36471;，骨瘦如柴。公問從者曰：「此馬似吾壯年所乘征伐之馬，何以至此？」乃呼野人問之，野人戰驚不敢訴告，公詰其故，野人曰：「此馬乃明公壯年所用之馬，號為白雪駒也！」公駭然曰：「何以老瘦如此？」野人曰：「昨歲有司，揀選良馬以進，此馬老不中用，故棄於野，小人收而養之。」公乃謂管仲曰：「吾南伐山戎，東征荊楚，橫行天下，皆乘此馬也！少壯既用其力，今老而委棄其身，豈仁人之心哉！」令左右取百金賞野人，贖其馬歸，令其有司善喂養之。後人有詩云：<br>　　老馬頻嘶綠草茵，瘦身不復壯年形，桓公一見將金贖，高出當年霸者心。<br>又一首單道此馬之詩云：<br>　　一匹神駒少壯時，身高力遠甚希奇，毛披白雪明如練，蹄捷秋霜快似飛。<br>　　大吼一聲雷震地，長驅千里電搖旗，橫行四海無敵手，成就齊桓霸業基。<br>　　桓公歸國，時東宮既定，四方略息。管仲既承襄王之賜，乃置三歸反坫，以樹塞門，飾籃簋，朱弓弦，出入儀制但降諸侯一等，宅後花塢築插雲臺，終日遊玩於其上。畢竟管仲後事如何，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=33.htm>上一篇</a> &nbsp;&nbsp;&nbsp;&nbsp; <a href=35.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>