<html>
<head>
<title>開放文學--周朝秘史--第七十二回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=70.htm>上一篇</a> &nbsp;&nbsp;&nbsp;&nbsp; <a href=72.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第七十二回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>三公子出兵伐楚　太湖亭專諸行刺</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　且說周景王四年九月庚申，楚平王病將危，召群臣囊瓦等人宮，囑曰：「伍員在吳，終為楚患，子西年長，吾欲立其為後，又在庶子之列，米珍雖幼，位在嫡嗣，吾死之後，公等盡心輔佐，治國防吳，吾死無恨！」言訖而殂。群臣欲奉米珍即位，令尹子常曰：「國有外患，不可立幼君，以誤大政，子西雖在庶列，其長且賢，必立子西，方能定國！」群臣然之，欲奉子西嗣位。子西辭曰：「先王遺訓，教立米珍，吾焉敢違命而爭大位乎？」群臣遂奉米珍即位，是為昭王。昭王嗣位，封子西為左令尹，昭王年幼，朝廷政柄，皆費無忌所出，國人擾攘不服。<br>　　早有人報於伍員，員聞平王已死，放聲大哭，終日不止。<br>　　姬光勸曰：「平王無道，殺爾父兄，此固不共戴天之仇！今聞其死，何為終日悲哭！」員曰：「吾哭非楚王也，特哭楚平王與我父兄之仇，吾不能梟彼之頭，以雪吾恨，使得安枕而死，吾所以哭也！」姬光亦為嗟歎。子胥自恨不能報平王之仇，一夜無眠。次日，心生一計，謂姬光曰：「專諸所謂去鴻鵠之翼者，正是時也。時不可失，倘公子能乘此時，以除王僚，則吾之仇，不日可報矣！」姬光問其何故？員曰：「公子可奏王僚，乘楚有喪亂之故，出兵征伐，與楚爭伯，倘王僚問誰可為元帥，將兵南伐，公子即保掩餘、燭庸足可為帥，令公子慶忌往衛求援，此一綱而除三翌，王僚之死即且在目下矣！」姬光又問曰：「三翌雖去，然叔父季札在朝，見吾行此篡位之事，能我容乎？」員曰：「何不乘此機會，令札出使列國，以觀諸侯之釁，待其使遠既歸，我位已定，能再議廢立乎？」<br>　　姬光大喜，以子胥之言為是。不日，入朝奏王僚曰：「臣聞楚王已喪，嗣於幼弱，政令皆費無忌而出，大王乘此機會，舉兵南伐，則霸勢在吳國，列國諸侯誰敢不齎垂弔而來朝乎？」<br>　　王僚曰：「此謀極好，爭奈國無良將，誰可率兵南伐？」光曰：「勝戰克敵，莫非父子之兵！今公子掩餘、燭庸，青年驍勇，若命其為帥，統兵南伐；王子慶忌果敢能言，可令往衛求助季札賢而有智，可令歷聘中國，以觀諸侯之釁，如此一舉，所在皆是骨肉，則雖鐵統荊襄，打破何難？」王僚大喜，遂命掩餘為元帥，燭庸為先鋒，大率精兵十二萬南征，遣公子慶忌往衛求援，又詔季札歷聘諸侯，四人各奉詔而行。<br>　　掩餘即日發兵，望楚而行，至潛邑，潛邑大夫堅守不出，即遣人入楚告急。時，楚國君幼臣讒，聞吳兵攻潛，朝中擾攘不定，令尹子西曰：「吳人乘我喪亂，發兵南伐，若不出兵迎敵，必然見怯。依臣之見，速令偏將軍伯郤宛率兵一萬救潛，又令囊瓦引一萬水軍，從內抄出潛之東南，水陸並進，使吳兵倒戈來降。」昭王大喜，遂依於西之計，調令二將，各從水陸交戰救潛。郤宛大兵殺奔潛邑。時掩餘攻急，聞楚救兵已至，排開陣勢，與楚兵交戰，吳兵大敗，掩餘、燭庸共商議曰：「楚之救兵甚銳，焉能攻破潛邑？」燭庸曰：「吾觀潛城，路過汭河，亦甚易攻，兄引本部攻打城池，敵住楚兵，我引本部兵以戰船攻破西門，然後可人。」掩餘然之。令燭庸引水軍攻潛西門，自引本部兵攻城。又一面與郤宛交戰，相持數日，兩下各無勝負。忽一日，西門城下喊聲大振，掩餘自喜，以為燭庸攻破城門，正欲出兵，接應哨馬回告曰：「不料楚將囊瓦引三百戰船，從泊河抄至，盡焚我之戰船，所以殺敗而回。」掩餘大驚，正議間，楚兵大喊，哨馬報囊瓦困住水路，郤宛困住旱路。於是，掩餘之兵不能進退，堅守一隅，與弟燭庸分兵作為兩寨，以成犄角之勢，然後遣人入吳求救。<br>　　當時，吳國諸將，各引兵出外，朝政皆決於姬光。及掩餘求救表至，姬光接住不奏，乃告子胥曰：「王僚死日近矣！」<br>　　子胥問其何故？光以掩餘求救表示子胥。子胥曰：「時不有待也！」急召專諸設計，光與子胥逕投專諸家，告以及時行刺之事。專諸辭曰：「時可為，但有老母在堂，焉敢以死相許？」<br>　　光曰：「前議定你母即我母也！君何慮焉？」諸曰：「為人子者，父母在遠方不敢游，況敢以身許人耶？實不敢奉命！」子胥再三勸之，專諸不從。其母聞堂外吵鬧，出問其故？諸以光事告知。其母諭諸曰：「吾聞忠孝不同，君親無二，汝既諾公子之忠，焉能盡吾之孝，汝宜速行，不必慮我。」言罷，遂入內自縊而盡。少頃，家人報知，專諸痛哭幾絕，子胥、姬光亦為悲傷。既而專諸收葬其母，與妻子訣別，同二人歸吳。後人有詩曰：雖曰君親分二道，由來忠孝兩分明，賢哉諸母能知義，一死竟成厥子名。<br>　　專諸至吳，曰：「吾聞王僚出入，著唐猊甲三重，雖有利器，不能行刺！」姬光沉思曰：「往歲吳人干將者進吾一劍，長只三寸，原是歐冶先生所鑄，號曰《魚腸劍》，能斬金截鐵，吾每試之極利，倘以此劍無有不克！」世傳趙人歐冶子，鑄神劍五口，獻於吳王闔閭。一曰燕郢，二曰魚腸，三日湛盧，吳王受之。吳人干將者，其妻名莫耶，夫妻皆能鑄劍。干將求吳山之銅，妝六合之金，用童男童女禱於爐中，鑄得陰陽神劍二口。陽曰干將，陰曰莫耶，匿其陽而獻其陰與吳王。吳王試之，未知是否。專諸請劍觀之，姬光遂取出試斬金，如割腐草，專諸拜賀曰：「此天助公子成事也！」光大喜，相與議定。<br>　　次日入朝奏曰：「臣釀春酒初熟，請王來日於太湖亭上，宴炙魚膾。」王僚許諾。光歸即令子胥伏甲士五百於暗室，命專諸詐為膳宰。次日，姬光鋪張已畢，請僚赴宴。王僚身有唐猊鎧甲，帶五百校刀手，往至太湖亭畔。姬光延入，將酒進獻，王僚曰：「吾今日心甚不安，但公子盛意，勉強而赴，萬能依我行移，則儘量而飲。」光忙進曰：「湖下往來，楚客甚多，大王慎之，極稱吾意。」於是，王僚便前後左右，各列劍士，進食者兩劍挾一士，進酌者三劍跟一人，護衛甚密。<br>　　飲至日中，姬光不能就計，乃詐為足疾，入於側室，令專諸行劍，乃因進食炙魚，藏短劍於魚腹中，跪捧而進，劍夾之甚密。王僚見諸生得異常，叱曰：「汝何人也？不得近席！」<br>　　諸曰：「臣乃膳夫，來進炙魚也！」王僚令劍士接炙以進，不許諸近側。諸曰：「炙魚非膳夫親剖則味不出，大王如疑臣，先請搜撿！」王僚然之。令劍士搜之，並無寸鐵。遂跪進炙魚，王僚視之，曰：「此何魚也？」諸曰：「此即松江之魚，其味甚美！」王僚令諸當席剖魚，專諸賣了一個手段，抽出短劍，投於王僚心胸，刺透唐猊甲，王僚中劍而死。眾劍士將專諸砍為肉醬，後人有詩云：<br>　　姬光深計欲圖吳，急令王僚嗜灸魚，設使當時從母諫，豈勞千乘伴專諸。<br>　　又一首贊專諸曰：專諸勇力冠群英，孝振鄉里義且深，一死當時曾許國，大湖亭上竟成名。<br>　　力士既殺專諸，又追入側室，欲斬姬光。子胥慌忙殺出，斬卻劍士數十人，即奉姬光入朝，曉諭群臣，即奉姬光嗣位，是為吳王闔廬。封專諸之子專毅為下軍大夫，封子胥為上大夫，其餘文武各加一級。<br>　　當時，季紮出聘而歸，姬光聞知大驚，急出朝迎入，告以王僚之事，欲奉季札為王。札辭之，遂行人臣之禮。吳王欲遣兵出救掩餘，子胥曰：「可遣大將於江口，待其窮歸，一救而擒，可除後患。」王然之，遂令專毅率兵屯於江口，以候撲捉掩餘、燭庸。不知掩餘、燭庸如何，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=70.htm>上一篇</a> &nbsp;&nbsp;&nbsp;&nbsp; <a href=72.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>