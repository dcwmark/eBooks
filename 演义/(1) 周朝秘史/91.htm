<html>
<head>
<title>開放文學--周朝秘史--第九十二回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=90.htm>上一篇</a> &nbsp;&nbsp;&nbsp;&nbsp; <a href=92.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第九十二回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>魏征龐涓下雲夢　公孫鞅徙木立信</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　魏王曰：「卿所舉者何人也？」徐甲曰：「大梁城東龐衡之子龐涓者，現在洛陽水簾洞鬼谷子處學業三年，兵機武藝為世第一，大王誠能遣使請其下山，授以元帥之職，則破齊如掃浮雲矣！」魏王從之，即令徐甲齎詔以聘龐涓。徐甲領旨逕投雲夢，不在話下。<br>　　且說龐涓在水簾洞習業，時齊國孫武之孫名臏亦同在焉，臏寬厚重信，而龐涓暴戾不仁。鬼谷傳得異人三卷天書，見孫臏正直，每欲授之，又恐龐涓相爭。一日，帶孫臏臏、龐涓出遊，至廣城澤畔，鬼谷坐於白石之上，顧謂二人曰：「二子從學三年，未嘗聞其志，今日清閒，其各言己志，吾可因而取裁。」孫臏遂起曰：「吾願明王在上，政治隆昌，便耳不聞金鐵戈馬之音，目不見烽火煙塵之亂，而臏得為太平草木，此臏志也！」鬼谷作色曰：「爾乃懷安處士，不足以處當今之世！」龐涓大聲出曰：「奉一人之命，握萬人之權，戰必勝，攻必取，使天下諸侯率從賓服，此涓之志也！」鬼谷佯笑曰：「處戰國之世，非龐生不足以成大事。」遂令道童擺石，列成陣勢，召龐涓曰：「此戰國諸侯併吞之勢，它日得志，但依此圖征伐，則列國可並為一矣！」龐涓頓首曰：「弟子不知其術，望先生施教指示！」鬼谷曰：「天下大勢，西北為雄，東南次之，它日下山，先取西北，以為建本之基，然後席捲東南，則天下斂手而服。」遂以兵書三卷授與龐涓。龐涓拜謝，引車歸洞，朝夕誦讀，試演不倦。孫臏不諭其意，反疑鬼谷子不以兵書教己而以教龐涓也！<br>　　會徐甲到洞，鬼谷延入草堂，各序禮畢，問曰：「大夫何國王臣，辱臨小洞，有何見諭？」徐甲曰：「下官乃魏國大夫徐甲也！久聞先生高徒龐涓，從游有年，兵機出類，今奉王命聘召下山，議論政事！」鬼谷大喜！忙召龐涓，謂曰：「大丈夫勤學壯行，今魏王有詔召子，子宜下山，匡扶社稷！」龐涓辭以學業未成，不可委用。徐甲再三勸諭，龐涓即辭鬼谷、孫臏，與徐甲下山人魏。鬼谷即以三卷天書傳授孫臏，令其誦讀，以備聘用。<br>　　且說徐甲引龐涓至魏，魏王降階迎接。問曰：「寡人處戰國之世，地狹民貧，屢被齊國侵辱，久仰先生名譽，幸為寡人籌之。」龐涓曰：「臣伐齊則如囊中取物，伯魏則若決水朝東，何難之有？」魏王大悅！即封涓為東征大元帥，與兵二十萬，謀議伐齊。龐涓曰：「臣聞欲取左則交右，此戰國率制諸侯之道也！今強秦在魏之西，現吾東伐，必乘虛虜魏。不如卑禮厚幣，遣使人秦結好，牽制其勿動兵，伐齊之後，鼓兵西攻，則秦亦可破矣！」魏王曰：「善！」遂使殿上都校尉朱亥遣人西秦。太子甲曰：「欲結兩國之好，必得能言之士，方可不辱君命，臣觀朱亥勇有餘而辯不足，似非秦使之人。臣舉一人乃衛人姓公孫名鞅即商鞅，能言善論，現為上大夫公孫座門下之客，父王必以衛鞅同朱亥入秦，庶不失魏國體面。」魏王納其奏，即以金帛數車與衛鞅、朱亥，同使西秦。公孫座諫曰：「衛鞅有大才，大王當舉用於朝，使其商議國政，若遣之人秦，必然不返為秦謀！」魏王笑曰：「衛鞅不過口辯之士，以之處大任不亦悖乎？」遂下公孫座之諫，復詔速行。<br>　　二子謝恩出朝，即日西往。當時，秦孝公承先朝遺業，威振四方，然中國諸侯，以秦僻在西土，俗染夷風，常不與會盟。<br>　　孝公問群下曰：「昔我穆公，修文演武，東平晉亂，以河為界；西伯戎狄，據地千里，天子頒賜金鼓，海內諸侯降西人貢。<br>　　夫何至今，中國諸侯，以夷狄待秦，不通盟會。吾欲伐列國，以強秦邦，卿等誰獻奇策，為寡人謀之！」右庶長甘龍、左司空杜摯奏曰：「秦地雖廣，僻在西方，海內英傑，皆燕、韓、趙、魏，主公欲振伯業而服諸侯，必須出榜遍招天下游士，但能獻奇計以強秦者，裂土封官，則天下豪傑皆西歸秦。於是，賢才眾聚，必能強國。」孝公大喜！即出榜以招賢士。<br>　　衛鞅素有大志，每欲將經國之才獻與魏，魏王鄙而不用，及至出使，與朱亥行至函關，見秦之招賢榜，便有仕秦之意，及至咸陽，入見孝公，獻上金帛。孝公問曰：「魏王所遺寡人金帛何也？」衛鞅曰：「寡君以秦魏連界，久失音問，故遣小臣貢上微禮，聊備起居之敬！」孝公受其禮物，令衛鞅、朱亥宴於殿上。朱亥形體壯大，飲食似豹虎，舉箸食肉無遺。孝公見其量大，乃戲之曰：「使臣尚能再飯乎？」朱亥對曰：「大丈夫死尚不怕，何懼酒肉乎？」孝公再賞豚肩斗酒，朱亥頃刻啖之。衛鞅與秦之文武獻酬接論，對答如流。孝公自思得此二人，必能定國。<br>　　次日，二人入朝謝恩，孝公問曰：「孤聞雲扶龍行，風從虎生，吾秦乃大伯之國，二公皆經綸之器，倘不以魏為念，委質於秦，扶寡人以展其志，孤必裂土封爵，豈不勝為魏之下僚乎？」魏鞅久有降秦之志，聞孝公之語，但俯伏不對。朱亥乃厲聲曰：「臣聞父教子孝，君教臣忠，未聞有君令臣叛者也！<br>　　明公欲臣降秦，有死而已！」孝公欲嚇其降服，故不斬首，令囚朱亥於虎圈。武土即押亥人圈，圈中有二虎，見亥入圈，爭欲啖之，亥即怒髮衝冠，大喊一聲，如雷震地，其虎咆哮數聲，逡巡遠伏，亥在圈中立一晝夜，二虎不敢近視。<br>　　孝公聞知，次日取出，令其降秦，朱亥不屈，孝公喝令斬之。大夫景監曰：「圖王爭伯，各為其主，主公豈可囚人賢使而塞來聘之路。且觀衛鞅有管仲之才，主上誠能尊禮任用之，足可定伯，何必務求朱亥乎？」孝公俯思良久，令取金帛，厚待朱亥，遣歸，即拜衛鞅為左庶長。問曰：「卿何策以強吾國，試與我獻之！」衛鞅曰：「臣欲獻帝王之道，君必不行。當今海內鼎沸，群雄爭伯，然非富國強兵之法，則伯道又不行矣！」<br>　　孝公曰：「何為國可富而兵可強？」鞅曰：「國無定法，皆由賞罰不行。今分百姓五家為保，十家相連，一家有罪，九家俱要發首者重賞，隱匿者腰斬，百姓既不相犯。使其男務農耕，女務蠶桑，多致粟帛者則收入官府，免其差役；其懶惰者，並收其妻子為官奴婢。凡有征戰，不論軍民，能退一敵者，即賞官一級，有退一步者夷三族。及百姓凡有私下爭鬥者，不論曲直，並皆處斬。自公卿以下，一人有罪，坐其妻子，此法既行，民知務本，又勇於公戰，而不敢私鬥，此富強之大略也！」孝公將條陳之法細審一遍曰：「卿法甚善，但恐百姓溺於故習，不樂奉行耳！」鞅曰：「是何言也？夫民不可與樂成，今法一立，有功者雖仇怨必賞，有罪者雖強橫必罰，如此行過三年，秦若不強，兵若不盛，鞅請甘罪！」<br>　　孝公嘉納其策，令鞅編定法律，施行於邦內。衛鞅退編數十餘條，呈上孝公，令在次月朔旦施行。鞅曰：「信者治國之器，今邦內百姓，但守常法，一聞新法，必有不肯奉行者。宜先立三丈之木於西門，出令定賞。」百姓不知其故，皆不敢動手徙木，過三日又出令，能徙此木於北門者，賞金五百兩，百姓又不動。有一賢民出曰：「秦法素無重賞，今忽行此令，必有計議，決不失信！」即令子弟移木於北門，孝公即令有司，賞以五百金。百姓皆驚懼，至朔旦，果頒新法。百姓行至數月，皆有不便，欲訴於朝，又恐見誅。眾老者曰：「主上感衛鞅以變法度，必不肯許。不如訴於太子，令太子轉奏朝廷。」眾皆從之。訴於太子，太子虔極惡衛鞅變法，遂令百姓循行舊法，不必拘守新律。鞅告孝公曰：「法之不行，自上撓之，今太子私結下民，擅禁新法，刑當處斬，但太子不可加刑，請治其師傅！」孝公大怒！喝令黔其師傅公孫賈，其訴法之百姓三千餘人，盡流於海濱，畿內百姓，各皆依法而行，不敢異議。衛鞅又告哀公廢井田，開阡陌，更為稅法，孝公皆准其言。行至期年，國中強富，路無盜賊，不在話下。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=90.htm>上一篇</a> &nbsp;&nbsp;&nbsp;&nbsp; <a href=92.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>