<html>
<head>
<title>開放文學--周朝秘史--第二十九回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=27.htm>上一篇</a> &nbsp;&nbsp;&nbsp;&nbsp; <a href=29.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第二十九回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>宋桓公背盟逃歸　齊寧戚牧牛遇貴</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說遂之守臣張五貴差人報魯，一面率兵出敵。兩陣列開，當先二員大將，乃陳國將軍許柯，橫槍勒馬大罵：「吾奉齊盟主之命，前來伐魯，列開陣道與我諸侯經過，萬事俱休，若說半聲不肯，叫汝城變為草地！」張五貴大罵：「匹夫！無故興兵犯界，敢出不遜之言，若不速退，叫爾片甲不回！」許柯拍馬橫槍，直來取五貴，貴亦輪刀來迎，二馬相馳，戰到十合，不分勝負。管夷吾在高山望陣，以紅旗左招，蔡營隊中突出耿至和，以紅旗右招，宋兵隊中突出方仲德。四馬相交，圍作一處，五貴見三將齊到，力不能敵，望本陣而走，將至城下，城中突出大將。五貴視之，乃齊將仲孫湫。喝曰：「吾奉管上卿之命，今已先打入遂城，等汝多時。」貴見前後無路，從間道走入山壘，孫湫拈弓搭箭，望貴後端發一矢，弦響處貴翻於馬下。仲孫湫搶入陣去，殘兵奔魯，仲孫湫收軍，迎列侯入城。<br>　　齊桓公欲乘勝進攻魯城。管仲曰：「魯為周室宗國，不可加兵，我師暫屯於遂，遣人遞書責以違盟之罪，魯公不出城續盟，然後加兵不遲。」桓公然之。遂遣使遞書於魯，魯莊公聞遂城已陷，又得齊桓公之書，戰懼以問群臣，公子慶父請領兵出城。大夫曹劌諫曰：「齊侯假天子之命伐魯，君出兵與敵，是抗王師也！莫若主公親往續盟，其禮甚正。」莊公問：「誰人敢從寡人往盟？」階下一人，應聲前來曰：「我去！我去！」<br>　　眾人視之，乃上大夫曹劌之弟曹沫也。現為本國中軍大夫。魯莊公見沫丰神俊雅，博學善談，乃曰：「曹子沫輔孤往會，孤復何憂？」遂遣使，令齊侯退兵於柯。使告桓公，桓公傳令於柯下寨。<br>　　數日，魯莊公至柯，與列侯相見禮畢，齊桓讓魯莊位，魯莊曰：「公乃盟主，寡人實違盟之俘，何敢預坐？」齊桓固請，魯莊然後就位，告列侯曰：「孤實失德，有背於諸侯。」齊候曰：「此天子命令，非某等敢專，公既親降，續盟可也！」魯莊曰：「惟公命是從！」齊桓公下令，令軍士築壇三層於柯之野，與魯莊升壇續盟，二公登壇列坐。魯大夫曹沫，乃按劍歷階而上，謂齊桓曰：「明公朝天子以令諸侯，當用至公，以服天下！」齊上卿管夷吾，亦按劍歷階而上，問曰：「魯大夫有何明教？」沫曰：「往者齊奪我汶陽之田，今當還我，然後我始會盟。」管仲告齊桓曰：「公將秉王令行於天下，則當還魯侵地，取信於諸侯！」齊桓遂令還之。諸侯在壇下聞者，皆曰：「齊桓公誠伯主也！誰敢不尊。」二人盟罷下壇，各歸本寨。<br>　　宋桓公引本部文武歸寨。是夜，月明風清，宋桓釋甲游於營下，遙見齊營疊疊，殺氣騰騰，列國之營，皆不可及。自歎曰：「齊之強盛若是，豈肯久處一隅哉！其鯨吞虎噬之志一逞，我將焉敵？」乃觸景傷懷，咨嗟不已，乃賦之曰：<br>　　　　嗟彼太陽兮，墜幾西。眾星落落兮，各耀其儀。卓彼熒惑兮，耿乎中天。芒炳炳兮，而光逼。其流將跨乎列辰兮，有自來矣。<br>　　忽外有一人，入而問曰：「主公無乃有感於齊乎？」公視之，乃大夫戴叔皮也。公曰：「子服何言也？」對曰：「大丈夫不能橫行於天下，豈甘心屈於人下乎！」公曰：「子既知孤志，試為孤籌之？」皮曰：「以宋國之眾，山川之險，威德足以並於齊、楚，主公何不拔寨而歸，以作他圖。」公然之，傳令三軍，銜枚拔寨而歸。<br>　　及天明，諸侯相會，軍報宋侯背盟逃歸。齊桓大怒，令仲孫湫率兵追之。報者曰：「已及綠草河矣！」管仲曰：「追之非義，可請王師伐之。」齊桓使入周請師。僖王曰：「宋公會盟，未幾而遂背之，不伐何以懲眾？」遂差大夫單伯領兵入齊，會諸侯以伐宋。齊侯聞單伯至，率列侯出迎。入寨各敘禮畢，管仲曰：「王師既至，即日便拔寨興兵！」遂傳令命陳蔡之兵為前部，自率大軍繼後，旌旗蔽日，劍戟鳴空，大軍望宋而進。<br>　　齊桓與管夷吾、隰朋、賓胥無、鮑叔牙一班文臣，徐徐而後行。<br>　　出齊城三十里，見一野夫牧牛於荒郊，全不迴避，公馬將近，其人乃扣牛角而歌曰：南山燦，白石爛，中有鯉魚長尺半。生不逢堯與舜禪，短褐單衣才至骭，從昏飯半至夜半，長夜漫漫何時旦？<br>　　齊桓聞其聲詞出俗，命左右擁至馬前，問曰：「何方人氏？姓甚名誰？」對曰：「臣衛國之野人，放牧於齊，姓寧名戚也。」公曰：「汝乃牧夫，何得譏刺時政？」戚曰：「臣固小人，焉敢譏刺時政？」公曰：「當今聖天子在上，吾率諸侯賓服於下，百姓樂業，草木沾春，所謂舜日堯天，正其時也！汝今說不逢與堯舜禪，又曰長夜漫漫何時旦，此非譏刺如何？」<br>　　戚曰：「臣雖村夫，不諳先王之政，然聞堯舜之世，十日一風，五日一雨，百姓耕田而食，鑿井而飲，所謂不識不知，順帝之則是也！今值紀綱不振，教化不行之世，而曰舜日堯天，此小人誠不知教政也！且又聞堯舜時，正百官而諸侯服，去四凶而天下安，所謂不言而信，不怒而威是也！今者一舉而魯違盟，未幾而宋背命，兵戈連寨，桑廢農荒，而曰百姓樂業，草木沾春，此小人又誠不知時務也！然小人又聞仁則王，力則伯，假天子威權而號令天下，此小人又不知與唐虞熙載何如也？」<br>　　齊侯大怒，曰：「匹夫出言不遜，抗拒諸侯！」喝令斬之。<br>　　左右推戚於馬前將斬，寧戚顏容端正，全無懼色。隰朋跪曰：「請息虎威，容臣所啟。主公奉王命而號令天下，戚一牧夫，抗拒諸侯，殺之誠當，但恐知者以明公為妄殺無辜，恐塞小民仰望之心，望明公教之！」公默然良久，怒氣不息。管夷吾曰：「臣觀此人固落材牧夫，實抱經綸大器，所論皆達治體，明公可赦其罪，而加以爵，使之輔贊左右，必有裨益！」齊桓拍掌大笑曰：「仲父差矣！村野小人，有甚智識？縱有尺寸材能，使其列於大夫之班，豈不辱汝等哉？」管仲曰：「臣聞先王之用人也，立賢無方，是故伊尹起於莘野，傅說興於版築。且當今群雄角力之時，一才一藝，皆可取為國用。臣觀此人亦非久屈耕牧之士，他時見用於鄰國，則齊悔無及矣！」齊桓曰：「今且釋寧戚之綁，拜為下軍大夫，使其改換衣冠就位。」戚再拜謝恩，遂就大夫之位。東屏先生有詩云：<br>　　掛體牛衣一體單，角鼓歌詠到更闌，唐虞過料逢時業，浪得虛聲車後桓。<br>　　潛淵居士有詩云：<br>　　綠野春風百草青，齊桓車馬滾紅塵，當時不賦南山燦，爭得名為五霸臣。<br>　　桓公問曰：「寡人此行，欲加兵於宋大夫，試問勝負何如？」戚曰：「明公奉天子之命，糾合諸侯，此固在德而不在兵。<br>　　依臣之計，大軍不必入宋，莫若屯於齊境。臣雖不才，請掉三寸之舌，去說宋侯出城贖罪，兵不血刃，而諸侯自服矣！」公大悅，傳令紮寨於齊界，使寧戚入宋以說宋公。欲知寧戚說宋公如何，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=27.htm>上一篇</a> &nbsp;&nbsp;&nbsp;&nbsp; <a href=29.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>