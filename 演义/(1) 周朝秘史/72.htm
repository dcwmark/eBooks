<html>
<head>
<title>開放文學--周朝秘史--第七十三回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=71.htm>上一篇</a> &nbsp;&nbsp;&nbsp;&nbsp; <a href=73.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第七十三回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>囊瓦族滅費無忌　要離辱死焦休忻</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　且說掩餘、燭庸困在潛邑，日久救兵不至，正謀出戰，忽人報姬光刺王僚奪位，及專毅屯兵江口之事，二人放聲大哭，商議其事。」掩餘曰：「目今內外俱阻，有家難投，況楚兵困我數重，焉能得脫？」燭庸曰：「吾有一計，令兩寨將卒今夜炊飯，鳴金至天明，詐稱來日欲與楚交鋒，吾與兄單騎密走，楚方不疑。」掩餘然之。號令將士，各鳴金炊飯，掩餘、燭庸扮作小軍逃出，掩餘投奔於徐，燭庸投奔於鍾吾，及天明不見其主，士卒混亂，楚將郤宛乘亂殺入大營，盡收降卒。囊瓦守戰船於河內，聞吳兵散亂，亦引兵殺至。時，郤宛將吳之降卒盡收於部下，囊瓦恐郤宛功在己上，欲乘虛殺入東吳。郤宛曰：「吾聞乘人之亂者必死，吳國喪亂，子欲擊之，吾不敢以兵相繼也。」囊瓦入兵，恐宛兵不來接應，方才班師回朝。<br>　　郤宛獻上降卒，昭王大喜，賞郤宛為第一功，囊瓦第二。<br>　　自是，昭王甚敬郤宛，費無忌見了便欲讒之，乃取伐吳之事，知令尹子常有怨郤宛之意，乃心生一計，詐謂宛曰：「右令尹以子有破吳大功，將設宴勞子。」郤宛駭曰：「吾位在下僚，幸成大功，何敢勞動令尹，煩大夫拜上令尹，宛明日當備酌邀駕。」無忌曰：「令尹最好兵用，子若請酌，必須盛陳劍戟，以助歡娛。」郤宛然之。<br>　　次日，令部將陽令終、晉陳各引壯士，擺出刀槍劍戟，架起弓箭，列於兩廊下，無忌使人探知，忙入見於常曰：「伯大夫今日欲請赴宴，遣某來相陪。」子常即與無忌同往，未至見郤宛府前排列兵器，無忌詐謂子常曰：「我幾陷公也！」子常曰：「何謂也？」無忌曰：「郤宛有謀公意，故列兵門外！令尹火速抽回，不然禍將至矣！」子常視之，果然如此，大詈：「匹夫！吾險中其計也！」拍馬回家。郤宛之部將陽陀追請。<br>　　子常大罵，遂斬劫陽陀。令部將圍郤宛之宅，郤宛不知，乃出問其故，被子常一劍斬於門下。郤宛部將陽令終見宛被斬，匹馬殺出，子常眾將一齊擁至，斬卻二將，謂百姓曰：「郤宛將謀令尹，故為殺之，汝等為我燒伯氏之宅，我申奏楚王。」郤宛平日愛民，不忍焚宅，皆擲稈於地而走。子常大怒，令將士燒其宅，收三家之族而斬之。郤宛之黨伯嚭，奔走入吳。<br>　　時，百姓不忍三家被陷，乃聚群呼曰：「無忌欲謀幼主，故蒙令尹，以殺三良，諸大夫不可不察！」子常聞知，每捉百姓，重笞前足，國中怨滂逾多。沈尹戍聞知，乃來見於常曰：「費無忌楚之讒臣也！百姓皆知，今令尹又被其所惑，誤殺三族，以興民謗，焉可為也？今楚君幼臣讒，伍員在吳，令尹扶持幼主，以備敵國，尚且不暇，而乃妄殺良臣乎？他日吳兵壓境，子為令尹，能保無禍者，吾不信也！」子常曰：「噫！此瓦之過也！」遂收無忌，數其罪過，殺於城市，以滅其族。潛淵讀史詩云：<br>　　蠹國欺君陷大臣，一生狐鼠作姦心，子常一旦曾誅族，天網恢恢報應明。<br>　　且說伯嚭奔東吳，投伍員，員退朝見嚭曰：「大夫何以至此？」嚭具其事以告，伍員大哭不已。忽人報無忌被子常所誅，亦滅族。子胥又哭曰：「無忌讒賊，陷我父兄，吾恨不能生嚼其肉，以雪吾恨，吾心何安。」次日，乃薦伯嚭於吳王。<br>　　子胥見吳王曰：「伯嚭乃晉大夫，伯宗之裔也。今因楚令尹信讒而滅其族，避難來投，望大王任用！」吳王即封嚭為中軍大夫。子胥又曰：「臣之父兄亡歿數年，屍骸暴露，無忌已死，又不能興兵入楚，此臣之大罪也！臣何敢貪祿而干國政乎？」吳王曰：「明輔勿憂，吾若一除慶忌，則伐楚之兵，不日當為明輔而發也。」員曰：「吾聞慶忌在衛，日謀報怨，依臣之見，此特遣一智士緩圖，不可興兵引禍。」王曰：「焉得智士？」子胥曰：「臣昔亡楚奔齊，見東海細民有要離者，身雖不滿五尺，膽略過人，大王欲除慶忌，必得此人方能成事。」<br>　　王曰：「要離雖可，誰人去召？員曰：「臣當自往求之！」吳王即賜金帛車馬與伍員，員星夜奔齊東海而來，將近數里安下。<br>　　是夜，月明風清，員步出驛外，聞比鄰鼓樂揚聲，歌音不絕，往來觀者如蟻。員不知其故，乃訪問里人，里人曰：「此吾鄉壯士焦休忻，為齊侯出使過淮津，淮津龍神奪陷其馬，休忻人水與龍神鬥三晝夜，奪得龍神項下之珠而還，齊侯旌其勇，所以親友慶賀，鼓樂不絕。<br>　　次日，員扮為商賈，亦往其家觀看。員見休忻身長九尺，有壯士風，忽又見要離從外大叫而進曰：「爾等賀焦公為蓋世英雄，以吾觀之，止為期世狂士！」眾人聞之，列開兩行，子督卻不出相，乃隱於眾人群中，觀其所言何如。少頃，休忻怒而出曰：「吾之英雄能奪龍珠，齊侯尚加旌獎，汝焉得謗吾？」<br>　　要離面辱之曰：「吾聞有大勇者不務虛名，子既為齊勇士，名動諸侯，不能力保所乘之馬，被龍神所奪，此無大勇可知也！<br>　　既失良馬，理當找回，乃妄人淮澤，詐稱寶珠，以誑世人，此非務虛名乎？世人不察，以子為蓋世英雄，以吾言之，子非欺世之士而何？」言畢而出。休忻被要離將實情面辱一番，啞口無言，滿面羞慚而已。<br>　　卻說要離歸家，子胥隨後投來，要離見子胥，大喜曰：「明輔來幾日矣？」員曰：「子在群英席上，面辱焦休忻，吾已至矣！」要離笑曰：「此特戲之耳！」員曰：「即被子辱能無咎子乎」離曰：「休忻受吾之辱，今夜必來劫我，明輔且請安歇。」要離吩咐家人將門戶大開，燃火於階下，離自仰臥堂上，子胥亦不安寢，乃立於屏後。<br>　　殆及夜半，休忻果仗劍而來，及至離宅，見門戶不閉，燃火階下，似有埋伏之狀，秘密潛身而入。見要離仰臥於堂，正欲拔劍，要離乃大叱曰：「欺世盜名之徒，不知身負三不肖之恥，焉敢行此穿窬狗竊之事耶？」休忻聽了，不敢動手，但問曰：「吾英名馳天下，焉有三不肖之恥？汝能逐一談明，則饒汝命，不然決不相饒！」要離曰：「汝在群英會上被吾面辱而不敢對，一不肖也；人吾門而不敢嗽，登吾堂而不敢聲，二不肖也；蓋世英雄而作穿窬刺客，三不肖也！」休忻擲劍於地曰：「吾之英名振世，而要離能以口舌辱吾，吾留此命何用？」遂觸牆而死。後人有五言詩云：<br>　　東海要離子，唇槍舌帶鋒，闊談驚俊逸，高論動王公。<br>　　吐氣衝星斗，揚眉帶螮蝀，不須揮劍戟，三辱死休忻。<br>　　子胥忙出曰：「子誠智士也，一言氣死休忻，吾奉吳王旨，召子以謀大事！」要離曰：「吾乃小民，有何智略，敢奉吳王之召？」子胥再三勸之，離乃收拾，與子胥投吳而來。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=71.htm>上一篇</a> &nbsp;&nbsp;&nbsp;&nbsp; <a href=73.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>