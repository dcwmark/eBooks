<html>
<head>
<title>開放文學--周朝秘史--第十三回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=11.htm>上一篇</a> &nbsp;&nbsp;&nbsp;&nbsp; <a href=13.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第十三回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>南民不忍伐甘棠　楚子膠舟溺昭王</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　召公車馬既回京師，君陳人雍衙內，自思想：「下歲倘有王臣，再來勸農觀政，郊外無臺榭居止。」乃傳命，令郊外農民，開闊道路，伐木建亭。左右回報：「小民伐木建亭，近山樹木盡伐，只有南郊道傍甘棠樹皆來合抱，不肯伐之。」縣官命拘一起抱樹之民前來問曰：「吾欲伐去道傍之樹，起建勸農之亭，以待來年王臣下馬，汝等何得抱樹不與我伐？」小民頓首曰：「非小民爭樹之罪，前日召宰公曾止於甘棠樹下，我等懷其德行，不忍伐去此樹，欲存之以思召宰公也！」縣官大喜，遂建亭於甘棠樹之旁，名曰召亭。當時百姓為詩云：<br>　　蔽芾甘棠，勿剪勿伐，召公所享。<br>　　蔽芾甘棠，勿剪勿敗，召公所憩。<br>　　蔽芾甘棠，勿剪勿斲，召公所悅。<br>　　潛淵居士讀史詩曰：一樹甘棠藹道傍，召公遺德愈芬芳。<br>　　當時若使柯條剪，怎得清名萬古香。<br>　　卻說召公回朝見成王，王問：「南方教化何如？」公具鵲鳩共巢、雍城三異之事奏聞。成王大喜曰：「雍邑守臣君陳，周公在日常薦此人，有孝友仁能，今果然也。」命使臣宣其回朝，拜為上卿。當時，文武多士，左有太保召公，大司徒芮公，大宗伯彤公，右有大司馬魯公，大司寇衛公，大司空毛公。此六卿相與輔弼，天下太平。一日，王有疾，內官奉旨宣召、畢二公入宮托孤。二公既至拜畢。王曰：「朕年十三即登大位，今承諸叔父恩誨，踐祚已經三十七年，壽登五十，死亦何恨，但勞汝等，須盡心輔朕太子，以承大統，無廢先王之政可也！」<br>　　言訖而崩。召公奉太子劍即位，是為康王。康王頒詔，以先四方，四方諸侯咸來朝賀，王作誥命以示諸侯，諸侯大悅。當時，康王承先王之遺詔，得公卿之扶佐，海內昇平，刑措不用，在位二十六年而崩。群臣奉太子瑕即位，是為昭王。昭王升殿，當時五更侵早，星辰落落，尚未沉沒，群臣朝賀未畢，惟見月色朦朦，漸有五色之光，直貫紫微之垣。昭王大怒曰：「日月失序，皆太史曠職，不預奏而救護之過！」遂令押太史柳長卿斬於市上。<br>　　群臣止住武士，皆諫曰：「柳長卿雖曠日月失序之奏，然太史乃國家禍福所繫，望陛下赦之。但令奏聞月朦之故，以驗禍主，如禍福不驗，然後殺之不遲。」王息怒，令放回長卿，問其緣由。長卿奏曰：「月者人臣之象，紫微人君之象。今月色直貫紫微，必主小人作釁，國家不寧。」王曰：「小人出於何方？」長卿曰：「依臣占之，小人當出南方諸侯。」王曰：「朕當巡狩，以壓之！」王遂赦長卿之罪，往南而進。<br>　　有人報於楚子曰：「周天子巡狩，車駕至南方。」楚子問群下曰：「當今天子巡行南方，當何以處之？」張策曰：「吾聞鎬京至於楚，水路多於陸路，主公宜作王舟，以迎天子。令匠人以魚膠合其舟，主公可進此舟於漢水界口，請王換舟。天子如駕此舟於江中，膠見水溶，即使周王共此舟而溺水身死，遂絕其游，有何不可？」楚侯大悅，遂命匠人以膠合一大舟，自領臣下，前至漢水界口，以迎聖駕。<br>　　卻說昭王鑾駕來到漢水界口，正欲渡河，本方守臣奏曰：「江漢之水洶湧不常，此舟難渡此水，請王換南舟以渡。」昭王傳旨，正欲換南舟以進。熊廉引膠舟至，面奏曰：「聞我王巡狩，車駕將幸丹陽，臣知此舟不可南渡，故具南船來迎聖駕，望我王移舟換楫，以渡漢水。」昭王大悅，命換楚舟，舟至中河，漸覺沉溺。群臣奏曰：「此舟必有奸詐，應命換舟，不然舟將沉江，王命難保！」王見舟板徐徐解裂，正欲傳旨換北船，忽波濤大作，浪起如山。保駕將軍毛公，見勢危迫，見隨從小舟與王舟隔丈餘，勇身跳向小船，連拖昭王過船，不覺洪濤一起，將王舟打落波心，昭王合文武隨從者，共溺死二百六十餘人。昭王在位五十一年。唐人胡曾先生有詩云：<br>　　漢江一帶碧流長，兩岸悲鳳起綠楊。<br>　　借問膠舟何處沒，欲停蘭棹紀昭王。<br>明東平居士詠史詩云：<br>　　天子巡行非漫遊，楚人那得試膠舟。<br>　　巍巍大駕無臣問，王道凌遲重可憂。<br>潛淵居士讀史詩云：<br>　　岸草茸茸染翠煙，昭王駕逐海波天。<br>　　楚人奸起膠舟計，周紀中流不似前。<br>　　卻說昭王被水溺死，朝中大臣名祭公奉太子滿即位，是為穆王。穆王升殿，諸侯來朝，王與群臣議曰：「南服熊廉無禮，詐進膠舟，溺我父王，朕欲率六國之兵，征楚問罪，群臣意下何如？」祭公奏曰：「楚子害先王，誠有大罪，不可不伐。然我王即位之初，軍兵未練，糧草未足，不可輕動，姑俟數年，兵精糧足，然後發問罪之師，則楚可不勞而破矣！」王曰：「善！」近臣奏：「邊上有急表，軍務緊急。青州有徐哈達，率九夷之兵共三十餘萬，已渡西河，復欲打破鎬京，奪得我中國乾坤。」穆王大驚，急問群臣曰：「此事如何定奪？」右衛將軍李造父出班奏曰：「我周傳國至今，一百五十餘年，四夷排服，百姓安寧，今東夷乘國家新立，敢此無理，陛下可發兵十萬，臣願往抵敵，使其片甲無存，然後可弭四夷之患。」王即准奏。左司徒祭公忙奏曰：「不可！楚子詐進膠舟，溺死先王，乃殺父之仇，不共戴天，尚因兵微將寡，置罪不問。今若捨殺父之仇，以弱軍先攻夷狄，必無得勝之理，恐招不測之禍。」<br>　　造父又奏曰：「楚子弒君不過運以詭謀，其勢未燄，東夷叛上，兵逼京師，今若不敵，後將難圖，請發兵與臣，先除夷虜，乘得勝之兵，以征楚國可也！」祭公又奏曰：「此事決不可動兵，如大軍一出，楚人乘我國虛，發兵襲後，那時諸侯亂起，進退無門，可不危哉！今臣觀東夷之地，轄於東方，與嬴徐子為界，依臣之奏，莫如差使臣前去東國，令嬴徐子收伏東夷，重加升賞，如此則夷虜亦除，楚人不敢仰視中國，庶得兩全。」王悅，遂差使臣齎詔，前往青州。欲知後事如何，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=11.htm>上一篇</a> &nbsp;&nbsp;&nbsp;&nbsp; <a href=13.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>