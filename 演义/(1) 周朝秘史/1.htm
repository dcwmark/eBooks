<html>
<head>
<title>開放文學--周朝秘史--第二回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=0.htm>上一篇</a> &nbsp;&nbsp;&nbsp;&nbsp; <a href=2.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第二回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>西伯人商得雷震　西伯陷囚羑里城</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　姜后墜於樓下，頭破腦裂，頃刻而殂。時，太子商郊，年方十三，聞母后被刑，直奔樓下，抱屍號哭。紂王撫慰曰：「爾母嫉忌忤旨，故自殞於樓下，不必痛哭，以傷情性。」太子告曰：「母后未聞失德，父王信讒而陷至死，今又不收葬其屍，何棄結髮而絕重倫耶！」紂王聞言餘為動情，即收姜后之屍，以厚禮葬之。遂立蘇氏為正宮，太子慟母死於非罪，又見立妲己為正宮，晝夜號哭不止。<br>　　費仲奏曰：「姜后之父姜桓楚，為東方侯伯，鎮大兵雄，若聞大王殺皇后，立妲己，太子哀思，必興兵乘機謀反，不如詐稱國有大政，宣四侯伯入朝同議。桓楚若至，即擒斬首，以絕後患，有何不可？」紂王大悅，即時遣使，宣四方侯伯。<br>　　卻說西伯侯，姓姬名昌，乃太王之孫，王季之子。其父生得龍顏虎眉，身長一丈，有四乳，口角豐隆。承祖父遺政，佈德行仁，專恤鰥寡孤獨，小邦諸侯，各傾心服德，兩班群臣有太顛、閡天、散宜生、辛甲、鬻子等，皆賢明君子，以輔相治道。及聞紂王失德，每欲入朝進諫而未及暇。忽聞王使至，問群下曰：「商王此詔，非宣議政，當有異論。吾嘗觀先天之數，吾有七年之厄。此行倘陷不測，爾等宣德布政，匡扶西土，不必遣人訪我。若待災滿，自磽閬^。」群臣曰：「主公既知此行不吉，辭而勿往何如？」西伯曰：「君命所召，焉敢故拒？」<br>　　即日發駕出岐州，群臣餞送於城外，伯邑考擁住馬頭哭曰：「吾父不可前去！」西伯撫慰曰：「吾兒不必憂慮，爾兄弟和睦，共守國家，不日吾即西歸，斷勿以我為念！」邑考只得放行。<br>　　一日，行至燕山下，西伯止住從者，暫停筠亭，少刻當有大風雨至。從者告曰：「今乃日正中天，雲收四塞，風雨從何而來？」西伯曰：「吾演先天之數，今日乙巳辰，若遇己卯時，不但有大風雨，抑且當有蓋世英雄從地而出！」從者詳問其故，西伯言猶未訖，雷霧四合，暴雨淋漓，平地水滿三尺。忽聽燕山西北一聲霹靂，火光散亂，林中有胎兒啼哭。西伯急令巡之，見古墓穴中，雷震棺木，有女屍破胎，墜一嬰兒，呱呱而泣。<br>　　西伯謂從者曰：「此子非尋常之人，他日必為西方出力。」乃詢本處鄉村之人乳之。<br>　　行至數里，未得乳婦，忽前有道士將近車前，長揖曰：「侯伯何往？」西伯答曰：「吾承王詔入朝歌，先生何方人氏？」<br>　　道士曰：「小道終南山煉氣之士，號雲中子。」西伯慌忙下車相見，便問何往，雲中子曰：「小道因觀天象，見妖氣落於商王宮內，吾進木劍，請掃除之，不料商王昏德，反斬太史，以禁方士，所以吾欲遍遊天下，尋破魅之士。今觀將星落在燕山之西，故來此以詢所在。星辰霹靂，發於木方，此象從雷而出，今尋至此，卻又隱而不見。」西伯聞其有符嬰兒之事，即抱嬰，度與雲中子曰：「先生所尋將星者，莫非此子耶？」雲中子視其丰神骨節大異，問曰：「賢侯從何而得此子？」西伯以雷震之事相告。雲中子曰：「此子非俗，他日長大，必能蕩商家氛穢，但民間不能養育，小道願收入本山，恩養成人，教其演習兵機，以候扶真主，破妖魅，拯險溺之民。」西伯曰：「然則可呼何名？以為他年相會之記？」雲中子曰：「即以雷震呼之，有何不可？」西伯欣然曰：「先生命名最為合義。」遂相辭而別。<br>　　西伯行至數日，車馬遂入朝歌。時，姜桓楚、鄂宗禹、崇侯虎陸貫到京，四侯伯會次日入朝。時京城百姓，皆哀姜后死於非罪，惡妲己立為正宮，議論紛紛，傳於桓楚耳中。桓楚聞知姜后被投摘星樓而死，放聲大哭。次日，即具表入朝，數紂王斬正宮，寵妲己，嬖費仲，荒國政四事。紂王大怒曰：「朕欲除此老賊，尚未降詔，焉敢先謗吾過！」喝令斬之。<br>　　姬昌、鄂宗禹及滿朝文武皆諫：「桓楚為東方侯伯，縱使有罪，不可極刑，況所諫皆是，大王何可加以重罪？」紂王猶豫不決，妲己在簾內忙告紂王曰：「群臣皆桓楚之黨，大王若不醢桓楚之屍，何以示法？」紂即令醢桓楚為肉醬，貶其子姜文煥備守潼關，以楊越奇為東方侯，代守青州。又下令群臣，再諫者梟首示眾，群臣俱退。鄂宗禹會同姬昌、崇侯虎曰：「吾等世食國祿，今主上溺於酒色，妄廢皇后，而醢大臣，豈可懼死，甘於坐視？明日必合表極諫，共黜妲己，以理國政，雖加以斧鉞，亦所弗恤。」姬昌曰：「吾觀商德將衰，不出三十年後，有革命之象。公言雖是，只恐主上執迷不悟耳！」宗禹曰：「天命雖有常數，然為臣當盡其職，吾必冒死而諫！」<br>　　崇侯虎心本懼死，又恨西伯專功受賞。次日，崇侯虎先奏紂王曰：「大王昨醢姜桓楚，群臣皆服，獨鄂宗禹與姬昌互相誹謗，且姬昌妄稱能演先天之數，言國家不出三十年而喪。若不除此二侯，終為大王之患！」紂王大怒，正欲令武士監捉二侯，二侯早合表來諫，其表曰：<br>　　　　具諫表臣鄂宗禹、臣姬昌，誠惶誠恐，稽首頓首，百拜上表。臣聞聖人御極，行正道以防心；天子司民，握乾綱而宅志。所以唐堯不下階而治，虞舜惟垂拱而理。未聞有嬖寵姦淫，殄絕夫婦，斬醢大臣，妄斬太史而能平理天下者也。伏自大王御極以來，災星歷變於天下，妖氣屢出乎宮中，正大王憂國愛民之秋，防心宅志之日。是故皇后乃母儀天下，無瑕玷而加極刑；妲己穢污宮室，有妖媚而寵重位。刑不上大夫，則醢姜侯，而虧先王之典；官不曠太史，則梟元銑，以失司天之監。內聽師涓之樂，蠱惑聖聰；外信費仲之言，盲蔽電眼。且臣聞明王不自治，而聽治於民；不自德，而信德於天。今大王廢朝綱，變典法，上激天變，下興民怨，社稷危亡，在於旦夕。故臣等不避斧鉞之誅，直進逆耳之言，伏望繼明主之行，恢聖人之德，親君子而遠費仲，黜妲己以贈正官。廣納忠諫，痛革前非，如此則天變可消，民怨可弭，而社稷穩如泰山，國祚安如磐石。臣等不勝戰慄，奉表以聞。<br>　　紂王覽罷，裂碎表章，大詈：「匹夫焉敢妄進謗言！」令有司推出斬首，鄂宗禹大罵不止。群臣諫曰：「姬昌素有德政，以服諸侯。大王今宣入朝，一旦殺之，西土軍民，必然生變。<br>　　萬乞寬然，以赦其死。」紂王令斬鄂宗禹，解還姬昌。紂謂昌曰：「本欲將汝同斬，姑念汝有德西民，暫赦歸國，毋得曠我朝貢！」姬昌再拜謝恩而退。<br>　　崇侯虎、費仲獨奏曰：「姬昌善理先天之數，能知未來之事，況其國大兵強，此來不殺而赦其西歸，何異縱虎歸山，放龍入海，後欲制之難矣！」王曰：「吾已赦之，焉可反覆？」<br>　　崇侯虎曰：「姬昌西歸，城中士夫必行餞送，臣請行餞，觀其有怨望之言，可乘此殺之，以絕後患！」紂王然之。<br>　　次日，西伯發駕西歸，滿朝士夫，果設餞於朝天橋，崇侯虎亦在其中。酒至數巡，西伯告眾士夫曰：「主上偏信妲己而殃社稷，不出二十年中，其身定作煨燼矣！」群臣聽皆失色，不敢出言，宴罷相辭而別。崇侯虎即以姬昌之言告紂王，紂王大怒，即令雷開，率數十刀斧手，追捉姬昌。<br>　　時，姬昌出城三十里，在馬上自思：「身有七年之厄，又何安樂而回？」正疑思間，馬後喊聲連天，一彪人馬追至。西伯視之，乃殿前都校尉雷開也，知其是來捉己，面上並無懼色，驅馬回入朝歌，與雷開見紂王。紂王大詈：「匹夫！吾赦汝回，焉得反謗吾喪於煨燼？」西伯頓首對曰：「非臣敢謗，此乃天數已定。」紂曰：「汝數應絕於何地？」西伯曰：「臣之氣數過十二年後安休而死。」紂曰：「吾為萬乘之君，尚沒煨燼之下，汝卻安休而死，何其誣妄之甚！」喝令斬之。大司徒膠鬲奏曰：「大王以昌言為妄，可令其演察目前禍福，驗則赦之，不驗，斬亦未遲。」<br>　　紂即命姬昌占朝廷今日主何吉凶，姬昌即占一課曰：「以臣占之，今日酉時，成湯宗廟，當有火災。」紂王弗信，囚昌於南牢，以驗吉凶。殆及黃昏，巡城兵馬果奏宗廟發火。紂王盡發衛士救之。風火相激，不能救止。須臾間，七廟皆成焦土。<br>　　紂王默羨姬昌之神。次日欲放西歸，費仲又奏曰：「西伯精靈，終成大患，王既不殺，亦請囚之，待其臣子來贖，然後赦回，庶幾服其叛意。」紂王納其言。<br>　　次日，降詔囚昌於羑里城。膠鬲苦諫，紂皆不聽。西伯謝罪，入於羑里城中，仰天自歎曰：「七年之厄，誠有定數，吾敢怨君而私民乎？」遂杜門不出，取伏羲氏六十四卦，次序而演之，為卦下之辭，垂世立教。<br>　　卻說紂王自醢姜桓楚，斬鄂宗禹，又囚西伯侯，留崇侯虎在朝議政。滿朝文武，皆緘口不言，其所言者，有祟侯虎、費仲、蜚廉、雷開、惡來一班佞臣而已。故紂王略無忌憚，無所不為。畢竟如何，且看下回分解。<br>　　宋賢道原劉先生有詩云：<br>　　七載艱難羑里城，卦爻禍福辨分明。<br>　　玄機打透失天秘，萬古傳名號聖人。<br>　　唐人韓退之作文曰：<br>　　目窈窕兮其凝其重，神肅肅兮聽不聞聲，朝不日出兮，夜不見乎月與星，有知無知兮為死為生，嗚呼臣罪當誅兮天王聖明。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=0.htm>上一篇</a> &nbsp;&nbsp;&nbsp;&nbsp; <a href=2.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>