<html>
<head>
<title>開放文學--周朝秘史--第十五回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=13.htm>上一篇</a> &nbsp;&nbsp;&nbsp;&nbsp; <a href=15.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第十五回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>周穆王趙城托孤　密康公因色亡國</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　楚兵日夜攻城，偃王在城內憂憤成疾，又聞攻城將陷，遂嘔血而死。彭城守臣，開門迎接楚兵進城。楚子傳令，斬偃王父子首級，差人送京，一面班師，安諭百姓，秋毫無犯，百姓大悅。楚使齎偃王父子首級到京，入朝呈上首級及表章上奏。穆王大喜，傳旨差使臣往楚國赦楚子前罪，更賜金帛，賞勞三軍。<br>　　穆王乘東方初平，得徐兵十萬人馬，有征伐四方之志，問群臣曰：「朕聞犬戎所居長沙，其地多出珍禽奇獸，數年以來並不來貢，朕欲親率大軍征之，卿等以為何如？」司徒祭公諫曰：「不可！先王耀德不觀兵，陛下前者不聽臣等之諫，西遊崑崙山，遂致東土諸侯作反。今賴諸侯掃蕩，東方初平，便欲驅瘡痍之卒，遠征夷狄，臣竊以為不可！」穆王怒曰：「犬戎數年絕我中國之貢，無禮太甚，今若不征，恐四夷相效，那時悔之何及。群臣敢有再諫者，斬首示眾！」穆王發兵二十萬，以造父為先鋒，望長沙而進。<br>　　卻說犬戎，乃黃帝之後，七世玄孫名大者，其人生得人身犬面，不食五穀，惟打禽獸而食之，衣禽獸之皮，勇力絕倫，世居長沙武陵洞中，號昆夷。犬戎至穆王時，族類繁多，聞王師將至，犬戎將白狼四牽，白鹿四牽，其獐麋獸皮各數十車，前至河口見駕。穆王見犬戎之物大悅，問群臣曰：「犬戎奉法前來進貢稱降，卿等以為受之班師耶？抑必欲驅前去剿除其類耶？」祭公進曰：「王師壓境，正欲征其不貢之罪，今犬戎奉法備物進貢，便為順服，何故必欲剿除其類？王若卻其貢而滅其類，恐絕四夷來貢之心。」<br>　　穆王大悅，班師回至趙城，得病將崩，宣司徒祭公托孤，李造父封為趙城侯，王遂崩。在位五十五年，太子繄扈在朝，聞王哀至，與群臣大哭，是日即位，是為共王。<br>　　共王即位，文武協心，諸侯來朝，天下太平無事。時，密國有百姓莫繼先者，家有一女，年方十七歲，未及適人。一日，在花園賞花，見一朵桃花生三蕊，折而戴之，遂有孕。次年一胎產下三女，其父繼先異之，將三女孩棄於涇水之上，被水上漁翁救之養大。一日，康公出遊於涇水之上，見三女姿態豔美，納之宮中。康公之母聞知其事，戒之曰：「吾聞獸三為群，人三為眾，女三為燦。燦美物也，汝小邦德微，不能享用，速將此三女子貢獻於周王為正。康公不從，遂與三女朝夕作樂，不理國政。<br>　　一日，共王升殿，大小諸侯盡來朝賀，只有密康公不來。<br>　　王問近臣曰：「率土之濱，莫非王臣，今朕承先王大業，即天子位，數年之間，各國諸侯俱來朝賀，密侯有何緣故，竟不來朝？」趙侯李造父奏曰：「密侯失朝，有慢中國，王宜巡狩，問其失朝之罪！」共王依奏，令排鑾駕，即日辭京西行，至平涼，屯兵涇水之上。<br>　　時，密康公與三女，朝夕在宮中飲宴，煩刑重斂，百姓不勝愁怨。聞天子駕至平涼，牽老負幼，相牽而至，欲向天子訴苦。王問曰：「汝等百姓，何國之民？」百姓曰：「小民密國之民，因密侯耽三女之色，全不勸課農桑，只要煩刑重斂，民不堪命，是以冒死前來投告饑寒。」共王聞奏大怒曰：「此妨民之賊，怎做得一國之主？」喝退一起流民，命趙侯李造父，率三千鐵甲兵，直至密城，活捉密康公與此三女子。<br>　　時，康公正與三女後宮作樂，聞天子鐵甲兵至，倉猝無措，李造父領兵打入宮殿，密侯走於西宮簾下，造父活捉綁縛，又令甲兵執三女子，同解來見共王。共王問密侯曰：「汝妨民之賊！上欺朝廷，下虐百姓，內淫三女之色，外廢四方之事，合該何罪？」密侯低頭無語，只叫乞留性命。共王傳旨，將密侯與三個女子同斬於市，以戒將來，百姓無不鼓舞。明東屏先生有詩云：<br>　　家國之綱忌女戎，女戎自伐笑康公。<br>　　貪歡麀聚違慈訓，禍慘身家一歲中。<br>　　群臣又奏曰：「臣等聞密侯之母賢而有智，密侯初得三女之時，其母曾戒以貢王，密侯不聽，乃至今日，王宜褒封，以昭後人。」共王傳旨，滅了密國，將山河圖輿庫寶藏物，悉載入京，只存密國之母，封為密國夫人。<br>　　鑾駕歸朝，大排御筵，以宴群臣。是年春二月王崩，在位一十五年，壽八十四歲。群臣奉太子嚭即位，是為懿王，在位二十五年，天下太平無事，壽五十而崩。群臣奉御弟辟方即位，是為孝王。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=13.htm>上一篇</a> &nbsp;&nbsp;&nbsp;&nbsp; <a href=15.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>