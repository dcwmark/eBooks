<html>
<head>
<title>開放文學--周朝秘史--第二十七回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=25.htm>上一篇</a> &nbsp;&nbsp;&nbsp;&nbsp; <a href=27.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第二十七回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>息伯瑗請楚伐蔡　楚王仗威擄息媯</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說季梁告隨侯曰：「楚人令屈重入朝受命，此必楚王有變，乞乘勢追擊，楚兵無主，必然喪敗！」隨侯曰：「楚兵壓境，隨幾同亡，今奉數車金帛，以全社稷，國之大幸，何可更追，以取其禍！」道猶未了，哨馬報：「楚兵渡漢水，三軍披孝，齊發哀聲。原來楚王早卒於軍中，至是始發喪也！」隨侯曰：「吾見其軍容甚盛，只知其生，誰料其死？皆不聽季梁之言，以誤大事也！」嗟悔不已。後人有詩為證云：<br>　　襄水桴游濟楚兵，楚兵設詐逼隨城。<br>　　武王雖死威能振，隨氏徒生許不聽。<br>　　金帛初離城郭外，哀聲便動漢江濱。<br>　　季梁高見將焉用，笑殺當年聾鼓人。<br>　　楚兵歸國，伯比等奉太子熊貲即位，是為文王。賞功罰罪，葬武王之喪，拜屈重為上大夫。近臣奏：「羅國諸侯名瑤，奉表進貢。」文王喜不自勝，曰：「今吾征服鄖、絞、隨，羅國稱貢，甲兵有百萬，糧草充足，欲耀武中原，卿等以為何如？」<br>　　伯比曰：「東方諸侯雖服，西有申、鄧未除，王必親征申、鄧，然後可以圖伯中原。」王曰：「鄧侯乃吾外祖，何可加兵？」<br>　　伯比曰：「圖王霸業，何論親鄰？臣聞齊國管夷吾併吞列國，王如不取，久後齊必並鄧！」文王遂令鬥祈、鬥舟為先鋒，遠章為保駕，大發精兵十萬伐鄧。<br>　　行一舍之地，忽前有一騎見駕，王問是誰？其人曰：「臣乃息國大夫姓章名師舜，奉息侯之命前來見駕！」楚王國：「有何議論？」臣舜曰：「臣之主母乃陳侯之女，蔡侯夫人亦陳侯之女，昨歲主母歸寧於陳，經過蔡國，蔡侯不以禮貌相待，故臣主公怨咎蔡侯失禮，但國小兵少，不能報怨，今聞大王東征西伐，威鎮漢東，特令臣奉表求師伐蔡，蔡亡則息國貢賦悉朝於楚，望王察之。」楚王躊躇曰：「蔡與息實親鄰之邦，何忍自相吞並？」鬥伯比低聲告曰：「大王睚欲耀威中國，與齊並列侯，今蔡、息自相吞並，是天啟楚伯也！王速停東伐之師，移征蔡國，蔡服則息亡，息亡則威振中原，而曹、宋、魯、鄭披靡折服矣！」楚王曰：「然則何計進兵？」鬥伯比曰：「詐稱伐息，使息求救於蔡，先令大將部一支兵伏於廬山崗上，蔡兵一出，我兵打入蔡城，則不戰而破矣！」文王大悅，令師舜回振大軍，遂西循六山，出屯於谷河岸口，詐稱伐息，令鬥舟領兵五千，先伏廬山。<br>　　師舜歸告息侯，息侯便差舜入蔡求救。蔡侯曰：「息吾之姊親，不可不救！」盡率本國精兵出城。行上三十餘里，鬥舟殺奔後追。哨馬忙報蔡侯，蔡侯回馬，遇楚兵於華原，戰了二十餘合，不分勝負。忽遠章拈弓望馬後射中一矢，蔡侯馬失後蹄，遠章活捉而歸。楚兵打入蔡城。蔡侯告楚王曰：「君處南海，分土為界，何故興兵擄我？」楚王笑曰：「汝姊親息伯瑗請兵擒汝！」蔡侯仰天歎曰：「唇齒相傷，蔡亡息能保乎？」<br>　　楚王令斬蔡侯，鬥伯比曰：「不可！大王宜赦其死，與之立盟，自今以後，蔡與楚為連，患難相救，勿得食言。」楚王從伯比之議，釋蔡侯，立書為誓。<br>　　蔡侯宴楚王於迎暉堂，酒至半酣，楚王戲謂蔡侯曰：「古云色傾人國，今子吝此一筵，不宴息媯，被吾征伐，是酒亦傾國也！」蔡侯答曰：「息伯瑗因酒謀我，我亦知其因色而喪也！」楚王問其由，蔡侯欲楚子伐息，故答之曰：「伯&#29815;自娶息媯入國，貪戀其色，不理國政，朝夕惟與息媯宴樂，是以知之。」<br>　　楚王聞蔡侯誇息媯之貌，心甚傾慕。次日，大軍出蔡。鬥伯比曰：「伐蔡擄息，使楚威振於華夷，在此舉矣！」楚王問計，比曰：「息聞我兵伐蔡而歸，必迎王駕入城而宴之，不如就坐間擒下伯瑗，不勞寸鐵收功而歸。」王悅。大兵至谷河，息侯果迎楚王入城以宴之。伯比吩咐鬥舟、遠章就坐，以擒息侯。二人受命，各仗劍從楚王來擒息侯。<br>　　楚王入宴，二人仗劍立於王側。酒至數巡，王謂息侯曰：「寡人此來，本為君夫人而勞將士，今君夫人何故不出謝？」<br>　　息侯辭曰：「寡小君有恙在身，不能致謝。」楚王怒曰：「匹夫背義，敢巧言相瞞？左右何不為我擒之！」息侯正欲訴說，鬥舟仗劍傍出，劈其首於座下。遠章打入後宮，息媯聞楚兵生變，歎曰：「引虎入羊群，皆吾自取也！」遂奔入花園，跳下古井，遠章踵後趕人，搶其衣裙救之，出見楚王。楚王見其容貌絕世，遂載之後車，留五千兵成其城而歸。胡曾先生有詩云：<br>　　息亡身入楚王家，回首春風一面花。<br>　　感舊不言長掩淚，只夜翻恨有客華。<br>潛淵居士讀史詩云：<br>　　楚霸荊襄勢正強，息侯何自引豺狼。<br>　　只知伐蔡酬妻眼，誰料妻為楚氏忙。<br>　　楚王既歸，不行伐息之賞罰，終日與息媯宴樂而已。息媯雖侍楚王之宴，然終日流淚，不開一言。過了歲餘，乃生一子，名熊喜。一日，楚王謂息媯曰：「汝今事吾，子亦生下一胎，何為對我終日不開一言而鎮日落淚？以吾荊襄大鎮，威鎮華夏，有何不足？」息她曰：「妾乃一婦人而事二夫，有何面目對人言笑？」說罷，雙淚交流，不勝悲悼。潛淵居士讀史詩云：<br>　　息媯肯事楚王前，百媚千嬌只不言。<br>　　既適二夫非烈女，何如早死後花園。<br>　　楚王見息媯如此悲愴，正撫慰間，內臣奏：「大夫鬥伯比、莫敖、屈重等有表諫王戀息媯之色，罷伐鄧之兵，不理國政，荒怠伯業四事。」楚王大怒，下令再有諫者斬首示眾！群臣俱在朝門以外商議，無有敢再諫者。<br>　　忽見人叢中閃出一人，身長一丈，鑿齒環眼，大聲謂同僚曰：「君有過，為人臣者不以死諫，非忠臣也！公等請退，某願人見楚王。」眾人視之，乃偏將軍姓鬻名拳字公勇，丹陽人也。眾皆曰：「公勇能盡忠入諫，實社稷生民之福也！」拳拔佩劍斬左右五趾，鮮血流地，命本部兵鳴金於闕下，曰：「王如若沉酒色，不理朝政，則臣率本部精兵，坐變於外矣！」楚子聞金鼓之聲，問於群臣，內臣以拳之事奏知，楚王歎曰：「鬻拳以兵挾諫，實寡人之過，非拳之罪也！」遂出朝治政。後人有詩贊云：<br>　　剛勇鬻拳子，以兵諫楚王。<br>　　拔刀先刖趾，鳴鼓再封章。<br>　　雖夫人臣禮，能張國紀綱。<br>　　春秋百世下，尚播姓名香。<br>　　楚王既出而臨朝，群臣鼓舞，稱賀已畢。王曰：「鬻拳刖趾諫寡人，有國土之風，雖以兵挾，亦是忠憤所激，欲令復其原職，又刖趾不能使事，使為守門大閽之官，子孫世守其職，以表朕意。」拳拜謝受職，王遂以鬥祈、鬥舟為前部，自率大軍二十萬，殺奔鄧國來，至刃河下寨。王問伯比：「何計進兵？」伯比曰：「不可震驚鄧國，但假道伐申，申破則鄧不足恃！」王喜，遣使告鄧假道，鄧祈侯喜曰：「吾甥有志征伐，合當出城勞軍。」忽階下有三人進諫。不知三人為誰，且聽下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=25.htm>上一篇</a> &nbsp;&nbsp;&nbsp;&nbsp; <a href=27.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>