<html>
<head>
<title>開放文學--周朝秘史--第四十六回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=44.htm>上一篇</a> &nbsp;&nbsp;&nbsp;&nbsp; <a href=46.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第四十六回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>晉郤谷被薦操軍　晉郤谷火攻&#34040;河</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　趙衰曰：「天子賜晉四邑，宜速&#29413;啟南陽，不然復叛歸國矣！」文公遂令狐溱，領兵五千為先鋒，自率大軍&#29413;啟南陽四邑，溱至溫，守臣屠琚，攢守臣卓聲遠，皆奉印綬，出城遠接。<br>　　獨有原之守臣廬貫伯，陽樊守臣蒼葛，堅閉不出。文公傳令，若不開城，待攻城之後，盡戮其民。蒼在城上謂狐溱曰：「吾聞德以柔中國，刑以服四夷，晉侯欲盡誅陽樊百姓，所以不敢開城也。」狐溱以蒼葛之言告晉侯。晉侯問於臣下，狐偃曰：「目今天下百姓知義；「然尚未知有信，今主公當立誠信，令開城之日，不斬一民。」蒼葛遂傳令開城，迎晉侯之駕。晉果不動半寸之鐵，使蒼葛復其職。百姓大悅，爭先牽牛擔酒來勞三軍。三軍遂進圍原城。文公戒狐溱曰：「令軍士只帶三日乾糧，三日原守不降，即當解圍班師。」<br>　　卻說原城守臣貫伯歎曰：「吾乃周臣，豈肯背王降晉！」<br>　　遂激厲軍民，親自巡撫城池，以備戰守。狐溱令四門急攻，城中矢石殆盡，其城將陷。貫伯歎曰：「吾為守臣，不能為德濟民，豈忍殘害百姓哉？」乃修表欲次日開城出降。晉兵是夜解圍而去，守門吏追晉兵告曰：「邑主正欲出降，大王又何解圍而退？」晉侯曰：「吾曾戒誓圍原之兵，三日不下，即當退軍矣！」門吏曰：「今原將降大王，復圍片時，可不得一城乎？」<br>　　晉侯曰：「信者，國之大寶，民之所庇也！若得一原而失大信，吾豈忍之！」遂退兵三十里。貫伯引百姓追及，奉降表以上，晉侯禮之。後人有詩曰：信乃綱常民本原，文公能守也能全，攻原三日兵圍解，百姓降服若轉環。<br>　　文公既得四邑，遂封趙衰為原大夫兼領陽樊，狐溱為溫大夫兼守攢，各留兵三千戍其地而歸。趙衰告文公曰：「取威定霸，在此一舉，主公既承天子重賜，百姓又知信義，乘此機會，大操三軍，報急酬德，列國必望風響應矣！」文公大悅，遂以趙衰為元帥，總督大軍。衰曰：「臣之才力卑淺，不足以當大任，臣舉一人，乃禮樂詩書之家，胸襟大落，膽略周全，絳州人氏，姓郤名谷字伯祿，現為上軍參謀。」文公大悅曰：「郤伯祿誠可總督諸軍事。」<br>　　遂宣郤谷入朝，謂曰：「孤以子餘所舉卿之學問老成，韜略過眾，故以此任托卿。」谷再拜，曰：「小臣才力不及，難任此職，且晉亂初定，主公以信義教民，民皆敬服，然民尚不知禮，今若令臣為元帥，臣請以禮操軍，使百姓知尊卑貴賤之等，則戰無不克矣！」文公曰：「宜在何處演武？」谷曰：「被蘆地坦而平，來日臣操三軍於此處，明公請親觀之！」公從其言。郤谷次日擺大駕，整隊伍到被蘆升帳。文公亦與群臣來觀操軍，郤谷迎接到壇。傳令今日雖是演武，亦必以文禮為教，令軍政司起鼓，眾將齊至，令各賦志一首，然後較其武勇。遂以國舅狐子犯為先鋒，令上軍大夫先軫佐之。<br>　　卻說魏犨見子犯掛了先鋒印，心下不服，便促使為奪。郤谷曰：「公諒不得動手，汝勇有餘而文采不足，先鋒還是子犯為之。」仇怒曰：「元帥義不服人，演武何論於文，他日交鋒對陳，亦事吟詩以退敵哉？」郤谷大怨，喝令斬之！文公請曰：「公諒雖違軍令，用人之際，元帥可赦其罪！」郤谷方免犨死。遂令欒枝為先鋒，狐溱副之，狐毛將上軍，狐偃副之；先軫將下軍，卻溱副之；顛頡、魏犨為保駕，大發精兵五十萬。<br>　　文公謂郤谷曰：「孤昔週遊列國，諸侯慢我者多，獨曹簡我尤甚。今欲將兵，先伐曹國，然後及於列國，元帥以為何如？」<br>　　谷曰：「主公此舉，雖報怨酬德，然必先傳檄，佈告諸侯，倘有知罪來贖者，則當以大義釋之，其恃頑不服者，則率諸侯之兵以伐之，伯業可圖矣！」文公悅，即傳書佈告列國。<br>　　卻說衛成公欲來贖罪，元咺止之曰：「當今諸侯，楚為虎霸，楚王又娶明公之女，依臣之見，莫如求救於楚，倚親告舊，一晉何足懼哉？」成公大悅，遂差元咺往楚求救。元咺承命至楚，半途有數十人擁一騎追至。咺問：「其是誰？」從者曰：「吾主乃魯大夫臧文仲也！奉主之命，往楚求救兵，以拒晉師。」<br>　　咺聞大喜，便請相見。文仲下馬與元咺敘其緣故，二人同車至楚。楚王問其來故？元咺告曰：「晉重耳無故興兵欲伐魯、衛，臣等奉二君之命，前來求救，乞與一旅之師，以保社稷。」<br>　　楚王謂曰：「衛乃吾之親國，魯為大鎮，不可不救！」遂欲調兵。臧文仲告曰：「晉兵未圖魯、衛，若先出兵，是速之圍也。<br>　　若大兵分救二國，則首尾不能相顧，今宋與晉相親，大王但出兵圍宋，則晉兵救宋不暇，豈能更伐魯、衛哉！」楚王然之。<br>　　遂拜子玉為元帥，拜宛春為先鋒，鬥勃為保駕，大發精兵三十萬，殺奔宋之緡邑。<br>　　緡邑守臣鉏可僑，堅閉不出，入宋告知於成公。時宋公令左司馬公孫固求救於晉。時，齊秦之主皆會於晉，獨曹、魯、衛三國不至，晉侯正與群臣相議，忽報：「宋公孫固到！」晉侯召入，固言楚圍緡邑之事。晉侯大怒，便欲興兵救宋。先軫曰：「楚新婚於衛，結好於曹，我兵欲救宋國，遠不能及，莫若興兵伐曹。衛，則楚兵解矣！」文公大悅，遂親率大兵來攻五鹿。五鹿守臣，堅閉不出。數日，郤谷保密調士會，引本部兵伏於河西，以截救曹之兵。大軍遂投寨進於黃河，不攻五鹿，欲渡河攻曹。曹共公聞知大驚。負羈出班奏曰：「昔日晉侯過曹，主公侮之太甚，故興兵伐怨，然臣曾以厚禮相待，晉侯感臣恩德，臣願渡河口說其退兵。」曹公悅，許負羈往晉。忽中軍大夫於朗奏曰：「負羈賣國，故結私恩於重耳，今若往晉，必於重耳會謀賣主，主公何不察之？」公曰：「子明之言，正合孤意，但晉兵渡河，怎生區處？」朗曰：「主公如斬負羈，與臣精兵三萬即使重耳逃遁！」曹公意欲應之，群臣諫曰：「於朗與負羈有仇，故方把此以斬之，主公斷不可斬無罪之臣，致失忠義之士。」曹公聽眾臣之言，將負羈降職為民，負羈叩頭歸家。曹公謂子朗曰：「負羈雖有異變，今廢其職，不能成事，卿放心前去退晉，歸朝加官重賞。」於朗遂領兵出朝，至黃河界口，以長子於宏為先鋒，次子於智為右隊，副將田一俊為左隊，布列陣勢於岸上。於朗傳令三軍，下船濟河交鋒，乃聽長子宏之計，使會水士卒以鐵索攔河，逆其戰船，復布勁弩於岸，待其糧盡自退。<br>　　哨馬飛報晉寨，邵谷曰：「此城易破矣！」遂調欒枝造成戰船八百隻，每船頭裝大火炬五根，盡護以麻油，燄硝。是日，大軍前進，欒枝令船上燃起火炬，頃刻間攔河之鎖一齊燒斷，大軍遂至曹河界口。時，於朗自謂能拒戰船，安然無事，終日在帳中飲酒。忽報：「晉兵渡河，至曹河口。」於朗大驚無措，於宏披掛，令弓弩亂射，晉兵不能登岸，如是者數次。欒枝候至曹兵箭矢將盡，自引鐵甲先登岸，於宏忙令三軍放箭，哪知一矢俱無，眾皆披靡而奔。欒枝拍馬直取於宏，於宏措手不及，被枝斬於馬下。於智橫槍前來迎敵，二人戰不十合，晉先軫從上流過河，大軍殺近曹城，於智拍馬便回，欒枝以短槍投刺背後，於智落馬。田一俊正欲來救，忽見一派火光，喊聲震地，田一俊與於智二人之身俱成兩段，眾視之，乃副先鋒狐溱斬此二人也！<br>　　曹兵大敗，於朗見子與副將俱敗，收殘兵走入曹城。晉兵追至三十餘里，忽前面塵頭蔽日，旗旌遮空，眾視之，卻是士會引兵來見。郤谷曰：「前承元帥之命，引兵伏河西以截衛之救兵，前日衛侯果引兵來救曹，被吾大殺一陣，突入衛城，今衛君走奔襄牛，故吾歸請元帥示今。」郤谷大喜。犒勞士會，又加五千兵，以祁瞞為副，令士會再屯河西，不許輕入衛城，更不許擒衛侯，只擋住歸路，使其首尾不能相接，待伐曹之後，然後大軍移攻衛城。士會得令，與祁瞞引兵復屯河西。大軍途進圍曹城。須臾，舟之僑、先軫各個搶得曹兵器械來會。郤谷傳令，朝夕攻城。<br>　　卻說於郎引兵走回，曹兵戰競無措，晉兵又在外攻城甚急。<br>　　群臣皆曰：「於朗喪師誤國，主公宜斬首。請詔僖負羈出城見晉侯，晉侯或可退兵。」魯公然之，令斬於朗。欲知後事如何，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=44.htm>上一篇</a> &nbsp;&nbsp;&nbsp;&nbsp; <a href=46.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>