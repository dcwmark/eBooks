<html>
<head>
<title>開放文學--周朝秘史--第二十四回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=22.htm>上一篇</a> &nbsp;&nbsp;&nbsp;&nbsp; <a href=24.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第二十四回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>魯桓公入齊遭弒　齊襄公出狩遇怪</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　昭公既歸復國，亦知先為祭仲所賣，將欲殺之，以其有迎己復位之功，亦置而不問。乃問群臣曰：「今鄭因國家不幸，弟兄相殘，遂捨周、魯之戰，今孤欲率兵伐魯以攻周，而繼先君之志何如？」子封曰：「今明公內有兄弟相為不安，舉兵遠出，似非善計，依臣愚見，今周公黑肩專政，莫若遣使厚賂黑肩，使阻周兵，周不加兵，魯亦息戰，諸侯相安，待時而舉，無不克矣！」昭公准奏，取金寶遣使於周見黑肩。<br>　　黑肩得鄭之賂，次日入朝，言於莊王曰：「今周與鄭，連年交兵，兵疲國虛，卒無所益。據臣之見，莫若休兵息民，以安國家。」王曰：「鄭國兄弟內攻，加兵滅其社稷，正在此時，塚宰何為反言罷兵？」肩曰：「鄭雖有內難，然其帶甲百萬，戰將雄多，加以子封、祭仲，運籌於內，臣以征鄭之兵，勝敗未卜，反啟天下諸侯叛周之心，王熟思之！」王曰：「此非朕與卿二人之所能料也，姑容明日與群臣議之。」<br>　　肩出朝於午門外，遇桓王之弟，名克字子儀者。儀曰：「塚宰何退朝之晚也？」肩具其事以告子儀，遂攜肩手造於宮府中，二人坐定，肩屏退左右，告子儀曰：「周王親愛殿下，臨崩曾托肩傳位之事，今觀汝兄王行移，無復有傳汝之意，此肩不能贊助，所以負罪於先王也！」克曰：「望家宰代為區處！」<br>　　肩但目視子儀數次，子儀知其意，告別而出。大夫辛伯見子儀從肩府中出，乃會其意，輒入朝王奏曰：「周公黑肩與御弟克謀反！」王令辛伯率衛卒五千伏於殿，次早黑肩果挾短劍入朝，前奏罷兵一事，復與王議之。言至日昏，群臣皆退，惟肩不出。<br>　　王將退朝，肩隨王入宮，言稱進諫，其實欲弒莊王。莊王見其相近，大聲曰：「塚宰欲逼朕耶？」伏卒齊起，辛伯挺劍砍肩之首於後宮，搜其懷果有短劍，遂請王命。衛卒來捕子儀，子儀聞事發，乃奔於燕。莊王既誅黑肩，自歎曰：「先王跡息澤竭，故吾兄弟尚且自相攻擊，況可以罪責他人乎？」乃召魯桓公曰：「周綱不整，兄弟相攻，本欲興兵伐鄭雪恥，奈國家多故，不能區處，朕欲息兵，惟齊侯可以服眾，汝乃齊侯之妹夫，可代朕往，會齊以圖焉。」<br>　　桓公受命歸國，與夫人文姜商議往齊。文姜曰：「齊父母之邦，妾願同往！」大夫申縉諫曰：「女有家，男有室，無相瀆也！瀆則致亂，女子父母在則歸寧，今夫人父母俱無，不可往齊！」文姜堅意不聽，欲往。魯桓公不禁，遂與同往。至於爍齊襄公聞桓公與文姜同至，遂遠迎入城，宴其夫婦於清光臺，酒中齊襄公見文姜杏臉桃腮，眼去眉來，遂起姦淫之心，見其起身更衣，遂踵其後，以曳其衣。文姜曰：「兄妹之禮，不當近襲！」襄公不顧廉恥，遂因而淫之。襄公恐桓公所覺，乃與之出獵於齊囿。二騎隨行，只見山明水秀，草木蒼蒼，麋鹿交戲，鴛鴦爭飛，齊襄公謂魯桓公曰：「明公之囿，魯有此樂乎？」魯桓公曰：「敝邑之囿狹隘，雖有鳥獸往來，卻無草木暢茂。」且說二侯田獵而歸，襄公遂使公子彭生與桓公同乘，即弒死桓公於車內。魯之從卒咸見彭生所弒，乃奮歸告。魯大夫申孺聞其事，即奉公子同即位，是為魯莊公。莊公即位，乃欲舉兵伐齊，申孺曰：「齊強魯弱，不敵明矣！只遣使問罪，如其不服，然後率諸侯之兵討之。」於是，遣使往齊告襄公曰：「寡君奉王命至齊，賊子彭生輒殺之，敢請其故？然後動兵，以問其罪！」襄公見事露，謂魯使曰：「其實彭生之奸，孤不知也！」乃誘彭生入朝而殺之。<br>　　彭生意欲自白，其頭早已落地。齊襄公使囊其首，更備金帛數車，遣使謝魯，其罪一歸於彭生。自是文姜不歸魯，日與齊襄公飲晏淫亂。國人作詩以譏之曰：南山巍巍，雄狐綏綏。<br>　　魯道親親，齊子由歸。<br>　　既又歸止，曷又懷止。<br>　　後人有詩譏魯桓公曰：男女閨門最要珍，魯桓何事與同行。<br>　　當時要聽申玁諫，不作亡軀亂紀人。<br>　　一日，齊襄公與文姜宴於御花園，連稱、管至甫二大夫相率上表，諫襄公不宜留文姜在齊。齊襄公怒，貶二人往戍葵丘，且誡之曰：「今瓜熟之時而成，明年瓜熟之時方喚汝回。」二人即日便往葵丘。自是國中無人敢諫者。文姜曰：「我先君奉王命至齊，所以欲啟和鄭也！今先君卒於本國而鄭又不和，妾終年在齊與君作樂，非惟得罪於先君，如王知之，君亦何安？」<br>　　齊襄公悟，將往鄭說鄭伯朝周。<br>　　忽鄭使至，曰：「鄭國上卿高渠彌弒鄭伯，群臣今立忽之幼弟子亹，將欲與君侯會盟於首止。」遂回書，許子亹之會。<br>　　命石之紛、孟陽二將，引兵五千，伏於首止，以聽行止。至期，子亹、高渠彌至，齊襄公命擒子亹，斬之於野，車裂高渠彌之屍，使迎公子突復位。祭仲恐其害己，又立公子儀為君。時，厲公在蔡，聞子亹被齊人所殺，祭仲立子儀，欲歸爭位。鄭祭仲聞之，即令大夫傅瑕領五千甲士屯於大陵以拒之。厲公無兵，只得暫居於櫟養蓄兵將糧餉，俟時而動。<br>　　卻說連稱、管至甫戍葵丘及一年，襄公全不使人代之，二人怒相謂曰：「齊君不納我等之諫，反遭貶出戍，既約及瓜熟而代，今瓜熟而代者不至，若不預謀保身之計，禍將及矣！」<br>　　至甫曰：「然則何如？」稱曰：「吾聞公孫無知乃齊侯之從弟，先主在時，常管恤之，今齊侯減其祿爵，無知懷怨，不如遣人言於無知，弒齊侯立他為君，則我等富貴必矣！」至甫然之，連夜逃歸見公孫無知，與之謀弒襄公。無知曰：「此吾志也！<br>　　奈無所與謀之人。」至甫曰：「連稱有妹在宮中，公子許以事成之後立為夫人，使彼問公，勸其出城狩獵，伏兵郭外，待其歸而弒之，大事就矣！」無知然之，使連稱之妹告襄公曰：「妾聞春省耕而補不足，秋省斂而助不給，此先王之善政也。齊廢此政久矣，公何不修舉此政，出狩郊野，使民殷國富，鄰國愈加敬畏電？」襄公從之，遂命整駕出獵。<br>　　忽一人自外而入曰：「不可出狩，車駕若出，勞民傷財，恐招奸細小人！」公視之，乃大夫鮑叔牙。襄公叱之曰：「狩乃為政急務，何勞民之有？」遂不聽。叔牙退朝，與友人管夷吾曰：「齊侯政令無常，今不早去，國將亡矣！」管仲然之，叔牙遂奉公子小白，出奔於莒。管仲、召忽時為公子糾之傅，亦奉子糾奔魯。管仲字夷吾，潁上人，少與叔牙相善，同賈分金，仲家貧，叔牙常多與之，故二人智慮相同。<br>　　次日，襄公率眾文武駕游於姑棼，轉獵於貝丘，時值秋末，楓林似染，衰草連天，遂披襟感興，而賦之曰：秋光暮兮，楓葉翻；寒威作兮，露正漫；青煙贅翠兮，光景盤桓。<br>　　因見田疇廣闊，百姓眾多，又賦之曰：田疇辟兮，疆界寬；雞犬聞兮，生齒繁；千乘之國兮，我獨奠安。<br>　　襄公在馬上貪看風景，忽有一大豕，橫擁於馬前，公呼左右曰：「為我打去此豕！」左右舉目視之，告公曰：「非豕也！乃公子彭生也！」襄公怒曰：「彭生敢現！」遂發矢射之。<br>　　豕人立而泣曰：「爾淫妹而嫁禍於我，汝祿將終，尚敢以矢射我乎？」言訖不見。襄公懼，倒翻馬下，口吐鮮血，不知人事，左右扶歸。不知性命如何，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=22.htm>上一篇</a> &nbsp;&nbsp;&nbsp;&nbsp; <a href=24.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>