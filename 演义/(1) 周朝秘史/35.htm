<html>
<head>
<title>開放文學--周朝秘史--第三十六回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=34.htm>上一篇</a> &nbsp;&nbsp;&nbsp;&nbsp; <a href=36.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第三十六回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>馮長公驗仲生死　晉獻公寵妾逐子</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　忽一夜，管仲心神恍惚，坐臥不安，乃散步游於臺上。時當三更，仲觀天清月朗，星宿森雜，忽見虛危之間，文星暗沒，似有隕墜之象，仲俯首歎曰：「吾當盡矣！怎奈受齊侯厚恩，未能補報，吾歿之後，只恐國家伯權解矣！」遂對月而吟曰：咨嗟感慨，面對星海，月有常輝，人無久在，我欲乘空，邦家為愛，囑此清光，徐行我待。<br>　　次日入朝，告桓公曰：「臣觀虛危之間，文星晦滅，臣命當盡！」桓公大驚，曰：「仲父何出不利之言！」仲曰：「臣少年時，行過西周驪山下，遇一仙者，自號馮長先生，相臣之貌，許臣壽止五旬，位居宰輔。今蒙聖恩，備位宰相，年過五十，故臣上察天星，追思馮長之言，知是命之當盡也。」公曰：「仲父不必憂慮，巫言何足信哉？」管仲謝恩出朝，是夕遂有疾不起。次日，桓公聞管仲有疾，憂悶不已。高奚奏曰：「仲父昨言，遇仙子於驪山，談其生死富貴，今果遇疾，主公何不差使，往西周扣其應驗。」<br>　　桓公遂差大司田寧越，往驪山來訪馮長，其鄉人云：「山迤西，有一老叟，上通天文，下達地理，識陰陽吉凶之道，鬼神出沒之機。自言周宣王時人，莫非此老？若詢馮仙則無矣！」<br>　　越知是此人，遂托鄉人引至，深谷幽處有一所草廬，竹籬茅舍，甚是幽雅。鄉人指曰：「此即老翁處也。」越入，見一老叟，形狀古怪，鶴髮童顏，端坐操琴，越不敢擅入，忽左邊一引香童子，告老叟曰：「師父言今日有齊使至，莫非門外之客耶？」<br>　　老翁點頭，越自思：「此老未卜先知，真當世之仙也！」遂入下拜，老叟忙扶曰：「吾乃村落老叟，何敢辱大夫下拜。」越曰：「吾奉齊侯之命，特來求先生相管仲吉凶，以便回報。」<br>　　老叟曰：「管上卿之生死富貴，三十年前已與之親談矣，今日何必再問？」遂隱而不答。越再三哀告：「先生如不賜一言，吾不敢返命。」老叟取紙筆，寫十六字付越曰：「龍逢水位，鼠從火興，一虎歸窟，蛟蚓埋井。」<br>　　越受之，不解其意，拜辭歸國，將此十六字呈與桓公。桓公不解其意，問於群下，中軍咨謀寧戚進曰：「此明仲父當盡之謠也。」公曰：「何以知之？」戚曰：「龍者人君之象，水者納音之號，當今周王七年，歲在丙子，丙子納音屬水，故曰龍值水位也。鼠者子之生肖，火者丙子所屬，今年丙子太歲，故曰鼠位火興。一虎歸窟，蛟蚓埋井者，人臣去世之義。此臣所以知仲父今歲必終也。」桓公聞戚之言，遂往仲宅問病。時仲甚危，不能起伏，公就其臥榻問曰：「仲父病體若何？」管仲曰：「臣將與世相絕，但上負主公之恩，下負叔牙之德。」<br>　　桓公曰：「仲父與叔牙何德？」仲曰：「臣少與叔牙同賣，分金常多與臣，不以為貪，知臣家貧也。臣常謀事窮困，不以臣為愚昧，知臣有不利也。臣常一戰三北，不以臣為怯弱，知臣將留命而奉老母也。臣常三仕三見逐，叔牙不以臣為不肖，知時有不遇也。生臣者父母，知臣者惟鮑子一人而已。」公曰：「誠哉是言！非叔牙薦仲父，寡人焉能強大其國！然仲父倘有不虞，群臣誰可代相者？」仲曰：「知臣莫如君，臣不能盡識，然臣嘗觀群臣之行，易牙則殺子要君，開方則指父逃國，豎刁則自刑求位，三者皆非人情，不可擢用。」公曰：「叔牙、隰朋、寧戚、賓胥無四臣何如？」仲曰：「叔牙好善，胥無好直，寧戚能事，然皆不能以定國政，至於隰朋，則知有其國，而不知有其家，若代臣治政，其惟隰朋可也！」<br>　　仲言畢，又歎數聲，曰：「朋也！牙也！天生二子為吾喉舌，吾身將斃，而喉舌安得獨存耶？」遂卒。時，周襄王七年，歲在丙子，秋八月，年五十一歲。桓公大哭，歸朝謂群臣曰：「夫天不欲吾安天下也！何奪吾仲父之速耶？」命以侯禮葬之，又詔滿朝文武及齊都百姓，俱各掛孝一日。百姓聞訃，閉門痛哭，如喪父母。列國諸侯皆感其德，盡以大禮來祭。桓公感管仲之言，欲封隰朋為上卿，隰朋退朝謂家人曰：「吾與管仲，德業相信，今仲段，吾將休矣！」是夕遂卒。鮑叔牙不數日亦相繼而卒。皆如管仲臨死之言，後人參馮仙長「一虎歸窟，蛟蚓埋井」之言，或謂管仲乃尾火虎，隰朋乃角木蛟，叔牙為軫水蚓，蓋皆天上之星宿也。後人有詩曰：三宿當年共降齊，馮仙未卜早先知，匡扶齊國霸成日，蛟蚓埋塵虎亦離。<br>　　話分兩頭，卻說晉獻公佹諸，唐叔虞之後，武公之子，駕坐絳州，文有荀息、里克、丕鄭、士蒍、趙夙、趙衰、狐突、狐偃；武有畢萬、先軫、先友、先丹、木羊舌、罕夷、顛頡、介子推、魏犨等。獻公生有五子。太子申生、公子重耳、夷吾、奚齊、卓子。雄兵五十萬，戰將一千員，虎視列國。一日，獻公升殿，文武山呼已畢。公謂群臣曰：「昔者吾伐驪戎，驪戎曾以女事吾。吾驪姬賢德，可以毋儀一邦，今又生二子，奚齊、卓子，吾欲立驪姬為夫人，卿等何如？」群臣背曰：「不可！<br>　　主公內有賈夫人與姜夫人，更立驪姬為夫人，則貴賤不敵，恐生內亂。」公聞群臣不從，默然不悅。有近臣宦官梁五、東關五二人曰：「主公立下宮女為夫人，此乃內事，何必決疑於臣子？」公從其言。<br>　　候文武退朝，二太監奉冊拜驪姬為夫人。驪姬大悅，賜二臣金帛。問曰：「汝等能設一計，令奚齊為太子，以易申生，久後得嗣大位，汝等富貴，豈不久哉！」梁五進曰：「臣有一計，能令王立公子奚齊。」姬曰：「汝計何如？」梁五曰：「左右耳目所在，不必言明，但請夫人次日與主公同宴，臣請獻計。」姬悅。次日，命設大宴於後宮，獻公退朝，驪姬迎人飲宴，惟梁五、東關五侍側。酒至半酣，驪姬起告曰：「主公虎視列侯，百姓樂業，聊備小酌，以為慶賀。」公大悅，命樂工優施起舞。優施乃驪姬寵幸之人，知姬之心，遂舞歌一曲曰：虎豹據山兮，狐兔藏。鸞鳳巢林兮，鳥雀亡。晉霸諸侯兮，其誰敢當。<br>　　公聞優施之歌，擊節歎賞，顧二五曰：「優施可謂善於歌者。」令取酒賜之。二五乘機奏曰：「明公威德兼著，諸侯懼服，然依臣等所處，則地土愈強，社稷愈安，無妨長為歌舞矣！」公曰：「汝等所處何如？」二五曰：「曲沃，公之宗廟也。蒲與屈，國之疆埸也。今國家都建曲沃，蒲、屈皆無主守。宗廟無主，則祭祀失時，疆埸無主，則鄰國擾邊。據臣之見，莫若遣太子申生守曲沃，以主祭祀。令二公子重耳守蒲，三公子夷吾守屈，使其練兵治民，則齊楚不敢近視而晉愈大矣！」公大悅。次日，頒詔令申生出曲沃，重耳出蒲城，夷吾守屈城。大夫里克諫曰：「不可！太子，國家之本，社稷之主，所以朝夕不離君父之側。故君出國，則太子主守，大臣守國，則太子從行。從曰撫軍，守曰監國。今在主公之身旁，使為社稷之主，豈可出守遠城哉？」公曰：「曲沃吾宗廟所在，便出守為祖先之主，如何遠焉？卿且勿言。」里克退，太子與二公子各拜辭赴任。太子出朝，太傅杜原款與大夫里克諫太子曰：「今主公惑讒嬖愛，故逐殿下，將易奚齊。殿下既不能辭，何不遠遁，為吳太伯之事，可以免禍，又得令名。」申生曰：「奔往何國？」<br>　　二臣曰：「諺云：『心苟無瑕，何恤乎無家？』殿下能撇富貴以免禍，則何國不可往？」申生曰：「君父之命焉敢辭也？二公勿言！」原款扣住馬首，再三相勸，申生令左右擁原款上馬而行。<br>　　士薦見之流淚歎曰：「狐裘蒙茸，一國三公，吾誰適從？」史蘇與里克歎曰：「太子國之基本，主公使基本遠出，致亂之兆也。」太子與二弟大哭相別而去。後人有詩云：<br>　　晉獻耽淫寵驪姬，一朝三子聽讒離，他時蒲屈刀兵動，先見難逃四子知。<br>　　又有詩譏獻公曰：莫道婦人多水性，由來男子少剛腸，獻公本是春秋霸，長舌能將骨肉傷。<br>　　驪姬聞申生與二公子皆離朝赴任，喜不自勝，召二五問曰：「太子與二公子皆中計去國，卿有何計立吾子為東宮？」二五曰：「未可也！必須殺申生，然後可立奚齊。」姬問：「何計能殺申生？」二五曰：「臣聞西虢公累累入寇邊境，主公正欲會議出征，今日主君退朝，夫人何不請旨，令詔太子率兵征討之。申生柔弱，若領兵伐虢，必被虢兵所誅，如其得勝回朝，夫人可奏其乘勝謀反，則申生死有餘矣！」姬大喜，會公退朝入宮，姬歸坐，見公面有不悅之色，乃問曰：「主公顏色為何不悅？」公曰：「虢兵累侵邊界，吾欲征之，難得其人，所以不悅。」姬曰：「主公東征西討，威服諸侯，何憂一小國乎？<br>　　且聞太子申生，自居曲沃，兵威甚張，主公何不詔太子伐虢，則一舉而功成矣！」公然之。未知申生伐虢如何，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=34.htm>上一篇</a> &nbsp;&nbsp;&nbsp;&nbsp; <a href=36.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>