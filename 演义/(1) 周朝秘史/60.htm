<html>
<head>
<title>開放文學--周朝秘史--第六十一回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=59.htm>上一篇</a> &nbsp;&nbsp;&nbsp;&nbsp; <a href=61.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第六十一回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>師曠辨樂知興亡　齊莊公姦淫召禍</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　晉軍至曲梁，公子楊千本是下軍大夫，自持為公子，不肯居下，乃先行中軍之事。中軍大夫士勻告於魏絳。絳令左右執楊千之僕而殺之。楊千奏於悼公曰：「魏絳無端妄殺小弟之僕，此欺小弟，即欺朝廷，望兄做主！」悼公曰：「魏絳方有和戎之功，便欲無端欺罔朝廷！」喝令武士捉絳斬之，羊舌赤諫曰：「魏絳有急不避難，有罪不逃刑，公子楊千混亂軍伍，魏絳敢賣法而私公子耶？不必捉絳，臣知其必來請罪！」頃刻間，魏絳果然左手仗劍，右手執書，將入朝。行至午門，聞知公欲捉己，遂以書付僕人，令其申奏，自己伏劍欲刎。張物與士魴，奪其劍，問曰：「伯州為何如此？」魏絳具說前事，二人勸曰：「公為國家之事，何必自亡其身，不須令僕上書，我等願代公奏！」於是，二人以絳之書奏上悼公。悼公看罷！問張物、士魴曰：「魏絳安在？」魴曰：「現在朝外，欲伏劍自刎，臣等保奏，乞明公宥之！」悼公慌忙而出，召絳入朝。問曰：「寡人之言親親也！司馬之刑軍法也，寡人有弟不能教訓，使犯軍法，寡人之過也！卿若更死，是重寡人之過矣！子速就職。」<br>　　魏絳謝恩。史臣有詩云：<br>　　執刑不屈魏莊子，知過能遷晉悼公，臣懷忠信司軍令，君度巍巍邁古風。<br>　　晉兵屯於蕭魚，打戰書入鄭。時鄭成公已死，其孫僖公之子，簡公嗣位。得晉戰書與其臣左大夫子駟議論出降。簡公曰：「楚共王因為救鄭與晉戰於鄢陵，喪兵二十萬，箭傷左目，皆因我國之故。今若背楚而降晉，楚知則來伐怎當？」子駟曰：「我鄭小國也！介晉楚之中，當順勢以保社稷，不可執一。<br>　　今楚共王已死，其子康王幼弱，不能復伯，晉之兵勢甚銳，主公若堅意不肯降晉，臣恐晉必以禍加我，願主公詳察之！」簡公然其說，遂寫降表，備金帛十車，女樂三十名，即日率文武出城納降。晉悼公聞鄭簡公來降，亦與文武出轅門，迎入大寨。<br>　　簡公曰：「鄭乃小國，皆文武之裔，先君不聽諸大夫之言，誤入荊襄。今聞天兵下降，即奉降表，伏願上念同宗之德，下繼文武之業，乞存社稷，幸亦大矣！」悼公大悅！受其降表，厚待鄭之君臣，軍遂班師。<br>　　居數月，悼公病，囑其子名彪者，曰：「吾承祖父之業，內和戎狄，外服鄭國，今中國諸侯皆降於晉，然居安必當慮危，吾死之後，汝當與文武盡心定國，不失中原之主，吾雖死，亦無恨矣！」太子再拜受命。是夕，悼公遂歿，六卿奉太子彪嗣位，是為平公。時，天下諸侯，各臣服於晉，獨有楚為敵國。<br>　　然楚康王幼弱，不能動兵征伐，平公承天下太平，遂荒國政，築臺於後宮，高十餘丈，名曰馳底臺。置舞女五十名於其上，朝夕晏樂，自制新樂，與女工歌之，號曰《新聲太平曲》。自為擊節賡和，歌罷撫掌大笑曰：「此樂新清，雖薦之郊廟，吾知神明亦來降矣！」嬖臣程鄭曰：「臣聞樂官師曠者，洞達律呂，善明八音，主公明日令女工歌彈此曲於臺上，拭問師曠知此音否？」平公大悅！命有司設大宴。<br>　　次日，宴群臣於馳底臺下。酒至半酣，平公謂師曠曰：「寡人初制新樂數音，子乃辨樂領袖，孤令樂工彈之，子試辨其高低何如？」師曠受命而聽。於是，百官各戒喧嘩以聽樂。少頃，臺上五十名女伶，一齊拊節而歌曰：<br>　　風滿高臺月滿天，新聲透徹五雲天。<br>　　五音仙子憐新曲，祚我山河億萬年。<br>　　歌罷，群臣皆呼萬歲！平公問師曠曰：「卿以為此樂何如？」曠曰：「主公以此樂為新聲太平曲，臣竊以為亡國之音也！」平公大怒！問：「何為亡國之音？」師曠曰：「夫樂者和也！昔紂王作靡靡之樂，聞者莫不悲酸，其國遂亡。今主公之樂雖新，其音哀迫，使人揮涕，晉室不亡者鮮矣！」平公大詈：「匹夫不諳律呂，妄誹聖樂！」喝令斬之！群臣皆諫曰：「師曠乃樂官之能者，主公殺之，恐昭失明之過，望乞赦之！」<br>　　平公方息其怒，黜師曠之官，又令女工操新樂，令臺下群臣，皆要拊節相和。女工在臺上伏操新聲，群臣皆勉強而賡。<br>　　獨有一人頭戴南冠，緘口不和，平王視之，命力士押於臺前，問其官居何職？其人對曰：「臣非晉國大夫，乃楚囚熊筏之僕也！」公曰：「汝何不賡新樂？」楚囚曰：「臣乃南人，不諭北音，所以不敢強和。」公曰：「汝既楚人，能操南音乎？」楚囚曰：「能操之！」公令取琴與楚囚試操南音。時，楚囚拘留於晉多年，日思故國，久傷不見父母妻子，受琴於手，遂操數段思歸之音，悲酸慘淒。晉群臣有知南音者，莫不揮涕。<br>　　平公問群臣：「何以涕泣？」群臣奏曰：「此人拘於晉獄多年，其操皆念故國、思父母之音，臣等哀矜其音，所以為之感動！」<br>　　平公曰：「楚囚既悲故鄉，拘之無益，不如放其歸，卿等以為何如？」群臣皆曰：「明公此言，實仁者之心也！」平公遂令楚筏釋因而歸。自是平公日登高臺，荒淫作樂，詔令列國諸侯，各要其重寶來朝，失期者問罪。於是，天下諸侯，皆有叛晉之意。<br>　　晉之使者齎詔入齊，當時齊莊公通於下大夫崔杼之妻，每欲殺杼而奪其室，爭奪無計。及聞晉平公要重器入賀，莊公欲遣崔杼往晉，使人中途殺之，崔杼知其故，乃托疾不往。莊公乃親往問疾，崔杼埋伏本家甲士於寢門之外，自匿于家，命其妻出迎莊公。莊公見杼妻載笑出迎，更不問其夫之疾，遂牽手相攜，游於庭，崔杼一見心中火起，打動梆子為號，本家甲士，堅閉府門，鼓噪殺人。莊公戰驚無措，逾後園上牆而走，崔杼隨後趕入，獨放一箭，正中莊公左股，翻落牆下，崔杼仗劍近前，欲斬莊公。莊公大叫：「崔杼敢弒君乎？」杼曰：「君淫臣妻則為奸仇，豈謂弒君？」遂斬莊公。<br>　　莊公之從臣賈舉、州綽等在門外，聞府中喧嘩，欲入救護，府門又閉，不能直入。少刻，崔杼斬莊公與其妻之首級，號令諸從臣曰：「齊侯失德，姦淫吾妻，吾故並斬，汝等合歸，別立新君。」賈舉、州綽等見莊公之首，便欲殺人，為君報仇。<br>　　下大夫慶封者，素與莊公不睦，乃挽住賈舉等曰：「或聞良臣不事無義之主，今無道之君奸臣下之妻，汝等尚欲何為哉？合歸別立新君！焉可報此不義之仇？」舉等曰：「吾食君祿，君死不能復仇，豈可再事新君，而貪富貴耶！」遂與州綽、公孫敖、邴師四人各行自刎而死。後史臣贊曰：<br>　　口食君祿，心懷國憂。國君既死，伊尚何求。<br>　　臨難不苟，視死不逃。千年傳譽，萬古名流。<br>　　慶封見賈舉等自刎，遂令崔杼開府門，議立新君。<br>　　忽一人身高五尺，碧眼青鬚，突入崔府，枕莊公之屍，放聲大哭曰：「主辱臣死，今主死而臣不能效節，何忍君屍暴露？」眾視之，乃萊之東夷人也，晏弱之子，上大夫晏嬰。慶封見其號泣不止，乃諭之曰：「子為大夫，君死而不能效節，號泣何益？」晏子曰：「吾聞君為社稷死，則臣從之。今君為姦淫死，吾何敢從？」慶封告崔杼曰：「必殺晏嬰，方免眾誹！」<br>　　杼曰：「不可！晏平仲齊之賢大夫也！吾若殺之，必失民望，不如就其謀事，方免後事。」於是，崔杼同慶封來見晏子，曰：「主上失德，自招其禍，今立新君，我等願從公命，何必自慟如此？」晏子拭淚曰：「國家不可一日無主，今主御弟賢明，諸將何不速奉即位，以主社稷。」崔杼、慶封憚杵臼之賢明，恐其立後廢己之職，乃欲別立他人。晏子堅意不從，遂奉杵臼即位，是為景公。<br>　　崔杼、慶封逃歸不朝。景公欲發兵討其弒君之罪！曼子曰：「慶封初專國政其勢燄，主公初立，便欲動兵，恐生不測之變，不如仍復其職，緩圖之。」景公然其說，遂令慶封、崔杼入朝。二人恐景公加罪，不敢入朝，上書辭職。景公使與崔杼、慶封曰：「吾所不與崔、慶同心者，明神殛之！」杼大悅，遂欲入朝，慶封曰：「不可！晏平仲不誓一言，我等終難入朝，必得平仲誓語，方可就職。」便告歸晏子。晏子仰天歎曰：「吾為人臣，不能為君討賊，豈敢更誓他辭而長弒君之賊乎？」<br>　　公曰：「子姑一誓，以保社稷，有何不可？」晏子誓曰：「嬰有不忠於君而利社稷者，明神殛之！其他非吾敢知也。」崔杼聞知，喜曰：「平仲此誓，惟知忠君愛國，豈有他心，以謀我二人？」遂入朝，景公封晏嬰為相國，崔杼為上大夫，慶封為下大夫，田乞為中軍大夫，陳須無為上卿。<br>　　須無出朝歎曰：「崔杼弒君，又不問罪，反加其為大夫，吾乃齊世臣，豈忍以衣冠陷於篡弒之朝乎？」遂棄官祿，出奔外國。後史臣有詩云：<br>　　利祿羈人少達徒，飄然脫履美須無，清清曾得宣尼許，一片冰心似玉壺。<br>　　景公既封群臣，便以金珠寶物，帶晏子往晉朝賀。晉平公親迎景公入朝，晏子待於臺下，平公與景公投壺，平公先投一矢，端插中壺，百官喝采，荀吳為贊曰：「有酒如淮，有肉如坻，寡君中此，為諸侯師。」景公亦投一矢，亦插中壺，君臣亦同喝采，晏嬰贊曰：「有酒如澠，有肉如陵，寡君中此，與晉代興！」平公怒曰：「吾晉為中國盟主，方贊此辭。汝齊焉敢與吾對敵？贊詞不遜。」晏嬰進曰：「投壺所以助筵贊詞，前之歡所以助中矢之樂，又非定盟立誓，明公何必以此為怪乎？」平公雖聞晏子之說，其怒終不息，將有恥辱景公之意。齊大夫公孫叟見平公甚怒，乃趨進曰：「日斜，君可以出矣！」<br>　　遂扶景公而出。晏子出曰：「晉公驕傲太甚，吾知其不能為盟主矣！」次日，景公入謝歸國。平公詞大夫叔向送之。欲知後事如何，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=59.htm>上一篇</a> &nbsp;&nbsp;&nbsp;&nbsp; <a href=61.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>