<html>
<head>
<title>開放文學--周朝秘史--第六十二回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=60.htm>上一篇</a> &nbsp;&nbsp;&nbsp;&nbsp; <a href=62.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第六十二回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>楚靈王大會諸侯　秦哀公設會圖伯</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　平公詔叔向送齊侯，叔向執晏子之手而問曰：「齊國政事何如？」晏子對曰：「齊之國政乃末世也！不數代將歸於陳氏乎！」叔向曰：「何以知之？」晏子曰：「吾主不恤於民，民心皆散，中軍大夫田乞者，陳完之後，公賣私恩，厚恤百姓，放官粟時，以大斗量出，小斗為入，百姓歸田氏者大半，吾是以知其必代齊而興也！」叔向曰：「然推此可以識彼，因近可以知遠，吾晉不數世亦將瓜分於六卿矣！」晏子曰：「何以知之？」叔向曰：「吾晉，政在六卿，公室無權，後世君弱臣強，其國不歸於六家者鮮矣！」晏子曰：「然則二國之衰弱及此，吾與子皆為大夫，不行救治，何以稱職？」叔向曰：「非我等不盡臣職，然大廈將傾，非一木可支也！」晏子低頭無語，但目視叔向，二人吁嗟不已，相辭而別。其後齊國果歸田氏，晉室果入六卿。後史官有一絕，以贊二子之先見云：<br>　　百姓咸知田氏惠，六卿皆奪晉邦權，賢哉叔向與平仲，明達先知兩國源。<br>　　晏子既辭叔向，與齊景公東歸，叔向亦回覆命。平公惡諸侯不來朝賀，乃欲發兵征討，六卿與叔向祁奚等皆諫，以為不可，平公方止。於是，諸侯皆有叛晉之意。卻說楚兵自鄢陵一敗，康王不能復振，至靈王人才稍集，國勢漸張，聞晉平公崇臺好色，以失諸侯，遂有復伯之志。問於群臣曰：「昔我先君，莊王東征西討，伐萊滅戎，遂成伯業，及我先君共王嗣位，鄢陵一敗，遂失伯權，數十年來，中國盟主，一歸於晉，寡人常有快悒不忿之意，恨不得舉荊襄百萬之眾，併吞晉室，以消父兄之仇。卿等以為何如？」上大夫伍奢進曰：「夫善濟事者在乘時勢而已，大王欲舉兵伐晉，以消鄢陵之恨，正其時也！臣聞晉侯祟臺好色，重求諸侯之寶，當今諸侯怨望晉侯，皆欲背叛，爭奈目下無一大國敢受，大王誠能以千乘之楚，修先王餘業，傳檄以會列侯，列國若叛晉歸楚，然後連諸侯以伐，則鄢陵之恥，一舉可削。」靈王於是築壇於申，佈告列國，諸侯來會者，以禮相待。不數月間，諸侯背晉投楚者十二國，即齊景公、宋平公、蔡靈公、滕悼公、陳哀公、杞文公、薛獻公、秦哀公、許悼公、葛丘公，獨曹、邾、魯、衛四國之君不敢叛晉，但稱疾不赴。<br>　　靈王登自臺上，諸侯朝賀畢，乃降階問曰：「晉彪無道，貪求無厭，寡人以禮會公等，今者曹、邾、魯、衛守晉不來赴會，公等助孤一陣，先征四國，然後伐強晉，消爾諸侯之恨！<br>　　公等之意何如？」壇上諸侯皆曰：「謹奉命！」忽臺下文官之中閃出一人，歷階而上曰：「晉所以失盟主之權者，以其征伐無常故也！今大王欲收眾望，而為中國盟主，誓墨未乾，便欲動甲兵，臣竊以為軍馬未動諸侯復叛矣！」眾視之，乃齊國下大夫慶封也！靈王怒曰：「慶封乃助崔杼弒君之賊！敢在我面前彈唇鼓舌，以阻吾意！」喝令腰斬慶封示眾！伍奢諫曰：「慶封言雖不遜，然天下諸侯初來歸服，若初會便斬一大夫，恐塞來歸之意，願大王詳審之！」靈王聞伍奢之言，俯思半晌，令赦慶封之死，但枷號於壇前，令其自呼曰：「為人臣者，莫學慶封助讒弒君，得罪最大！」楚將士即將慶封枷號於壇下，慶封不肯自念其詞，靈王令笞其背，務要揚念其詞，慶封受笞不過，乃改其詞，大呼曰：「列國褚候，聽我一言，為人君者，莫學楚圍弒君篡位，強合諸侯！」靈王聞之，大罵：「匹夫！<br>　　焉敢數孤短處，何不為我速斬！」言未已，公子棄疾仗劍搶出，斬慶封之首懸於高竿。並聲言：「自今有諫伐晉者，依慶封之罪！」於是，列國諸侯嚇得冷汗浹背，面面相駭，靈王令列國之兵先伐魯、衛，然後伐晉。及次日，列國之君，皆私逃去，不肯助伐。靈王欲追列國之兵，伍奢曰：」諸侯見大王殺一慶封，俱皆解散，若更追之，必激其變，不如退修德義，以圖再會！」<br>　　靈王然之，抽兵歸國。<br>　　且說秦哀公既歸西國，召集群臣商議曰：「吾秦自穆公大伯西戎以來，數十餘年，諸侯降服。自穆公已死，伯業遂衰，權歸晉楚。吾每思之，秦自函關以西，地方八百餘里，天下形勢吾為一，況有雄兵百萬，文武同心，既不能恢復先業而伯天下，安能過晉越楚，束手以受他人之號令哉？卿等有何妙計，獻與寡人！丕振伯業，奪得中國盟主，吾必加官重賞，共享富貴！」道猶未了，左班中閃出一大夫曰：「臣有一計，管教盟主之權，垂手歸秦！」眾視之，乃景公之弟公孫后，字子箴也。<br>　　哀公曰：「叔父有何妙計，願聞其說！」后曰：「當今晉彪無道，楚圍失德，中國諸侯，往來無主，大王誠設會，令天下諸侯來赴，待其俱入潼關，伏兵四起，挾其各立降秦文字，議定朝貢，方許返國，有不來者，就座中披而斬之，誰敢不服？」<br>　　哀公大悅！便差使臣佈告列國，約其赴會。子箴又曰：「昔者齊桓、晉文，能總九合之柄者，以其主挾天子之令故也。今日此舉亦宜奏聞天子，請傳聖旨，然後方能號令諸侯。」公曰：「設會定伯乃秦一己之事，焉可請聖旨？子箴又曰：「周室微弱，號令不行，自五伯之後，列國朝貢，歲無尺寸入周，今日此會，稱鬥寶之會，先請聖旨告於列國諸侯，不拘大小寶物，皆赴此會鬥寶，然後收集貢於天子，上不失尊周之意，下不得專會之名，天子既許吾設會，則天下諸侯誰敢不赴！」哀公善其言，遂具表文，差子箴入周請旨。<br>　　子箴領表逕投洛陽來見天子。時，周景王在位，子箴呈上表文，具奏前事，景王覽其表曰：<br>　　　　具表臣秦鎮稽首頓首上奏。臣聞禹開九州，據土產俾貢方物；周封列國，總乾綱令貢朝儀。夫何東遷以來，王政不行，五霸去後，諸侯愈叛，禮樂征伐，每每出自於諸侯。異寶奇珍，常常欺罔乎天子。臣聞其禍大者而機微，厥患顯者而形隱。今日雖曰不貢，異時安能保其無楚莊問鼎之志哉！臣僻居西土，力薄邦微，然荷先王分土之恩，懷陛下隆遇之德，不能無悼於斯也。所以冒進微言，敢干天聽，伏望陛下斷自淵衷，下絲綸而許臣糾合，丕振皇武，頒旄鉞而賜我匡扶。臣若不能糾集群侯，聚貢寶物，則甘心就戮，罪尚何逃。臣無任瞻天仰聖，不勝戰慄之至。<br>　　景王覽表，喜不自勝，曰：「有臣如此，則吾東周有主，何惜一道詔書而不許乎？」遂差使臣，賜其白旄黃鉞，玉劍金牌，並詔書一道，往秦宜諭。子箴謝恩出朝，即日與王使來咸陽。哀公聞知王使來至，伏聽宜詔命曰：龍困淵潭，必有雲屯其上，虎蹲峻險，豈無風聚其中。伏惟國家遇運厄之秋，值紐解之日，霸令不行，朝貢不入，每悼於斯，歎無良策。咨爾秦侯，有志尊周，誠可稱羨，今命使臣，齎到寶劍一口，金牌一面，白旄黃鉞賜爾施設，候在邦國來朝，功成政舉，重議封賞。詔書到日，敬此施行。<br>　　聽詔已畢，哀公望北謝恩，厚待使者，遣歸。又問子箴曰：「天子已降詔許我施行，必須在何處為會，方成此計？」子箴曰：「臣觀關中地土寬平，宜在此處設一大會，號曰「鬥寶之會」，埋伏大兵於金斧山下，先遣使臣，奉檄告列國，約在本年三月朔旦，各要重寶前來赴會鬥寶，以獻天子。其不赴者，則挾天子之旨而征之，其來赴會者，逼立降秦文字，有不然者，即擒而斬之，此時入我圈套，誰敢不從？」哀公大悅！便寫檄遣使，通告列國。<br>　　卻說秦使來至楚國，將書呈上，楚靈王拆開讀書曰：<br>　　　　秦鎮諸侯敬奉大國，天子之詔，約在本年三月朔旦，會天下列侯於本邦驪邑，設一大會名曰「鬥寶之會」，令天下大小諸侯，各要奇珍異寶，前來鬥明，如有失期無寶者，許孤征伐，今特遣使告知，伏望至期不爽。周景王五年正月上朔，贏智書。<br>　　靈王讀罷，令使者去傳列國，使者辭出，靈王問群臣曰：「秦伯此會，其意何如？」大夫伍奢曰：「秦設此會，非是鬥寶，特假天子之名，實欲設計，以約天下諸侯也！」王曰：「何以知之？」奢曰：「天下形勢，秦得其一，地寬八百餘里，兵聚百有餘萬，無欲併吞中原，只憚晉楚相救，今約諸侯，俱入關中，赴會鬥寶，埋伏大兵，諸侯聽其約束，則由命歸國，其不從者，必陷其計。此行若聽其說而赴之，是謂以羊投虎口，安能免其患哉？」王曰：「然則不赴何如？」奢曰：「楚方欲伯天下，若不赴會，是又見怯於秦，焉可不赴？必得文武全才之士以保王駕，一則不示怯於天下，二則可以制服於強秦，如此方為萬全之計！」靈王連問班中誰敢保駕？多少豪傑老臣，無人敢答，惟右班中一少年小將，生得身長八尺，虎背熊腰，連聲應曰：「臣敢保駕西遊！」欲知如何赴鬥寶之會，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=60.htm>上一篇</a> &nbsp;&nbsp;&nbsp;&nbsp; <a href=62.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>