<html>
<head>
<title>開放文學--周朝秘史--第二十一回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=19.htm>上一篇</a> &nbsp;&nbsp;&nbsp;&nbsp; <a href=21.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第二十一回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>衛石碏仗義殺子　陳穆公以婚救衛</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　州吁問：「此人是誰？石厚對曰：「此人乃中年人也，現為下軍大夫，姓寧名翊字子騰。」吁即遣子騰奉使於宋，宋公問曰：「來使有何會議？」翊曰：「寡君慨鄭無道，誅弟囚母，似有吞並諸侯之意，茲欲起兵伐之，自不敢專征，請命於明公，願連大國，屯兵以征逆鄭！」公曰：「我宋與鄭，素無宿恨，豈可動無名之師，搆怨鄰國，煩大夫拜上衛侯，不敢受命！」<br>　　翊曰：「伐鄭之利在宋，不在衛，公何不察？」公曰：「何以言之？」翊曰：「明公令姪馮者，恨公奪父之位，怨入骨髓，故奔於鄭，鄭伯為之繕甲蓄兵，不日將起鄭兵前來取位，故寡君忽見倚強凌弱，欲與明公掃除大害，此伐鄭之利在宋明矣！<br>　　願大王熟思之。」宋公默然良久，謂群下曰：「衛使之言何如？」大司馬孔父嘉諫曰：「衛使不可聽也！夫州吁欲報鄭國坑兵之仇，恐力不敵，故使能言之臣，說我兵以助彼，若果以兵正鄭伯殺弟囚母之罪，則其自弒兄篡位之大罪，又何逃焉？願王思之！」子騰大聲曰：「宋有禍根在鄭，今寡君欲連四國之兵與主除之，尚且不動，疑遲他日，禍胎既長，鄭兵壓境，勿怪我衛國不救也！」宋公遂諾會兵伐鄭，孔父嘉諫至再三，公不從。子騰回衛，見吁告以宋公許諾起兵之事，吁大悅，即日發兵二萬，以石厚、子騰為左右隊，自率中軍，出城六十里，會蔡侯與宋公，四國合兵六萬，前至鄭境下寨。鄭伯聞之大駭，子封曰：「州吁弒君虐民，無故連兵而來，士卒必不心服，此以羊投虎之兆，臣願率一萬精兵以當之，衛必敗矣！」祭仲曰：「不可！彼眾我寡，難與爭鋒，但深溝高壘，固守城池，一面往齊求救，齊兵一至，內外夾攻，五侯之首可斬矣！」鄭伯然之。傳令子封守東門，祭仲守南門，公自守西、北二門。遣使於齊求救。<br>　　卻說五國諸侯在城外，日夜攻城，又割鄭地未熟之禾。齊兵不至，鄭伯曰：「事急矣！奈何？」祭仲曰：「臣聞五國之兵不和，盟主雖多，各相爭長，州吁傲戾。若依臣計，寫一封詐書，報陳、蔡二國，欲自伐鄭之後，以圖宋公，共分宋地。<br>　　差一小卒帶於宋公寨外經過，詐稱吁書，宋人必捉見宋公，宋公一見，必怒而伐吁，使其自相攻擊，然後齊兵必至，危可解矣！」鄭伯大悅，依計而行。<br>　　果然，宋公見書大怒曰：「吾不聽孔父嘉之言，險被州吁之害！數日以來，見此賊頗有爭長之意，原來起謀不善。」謂諸將曰：「先下手者為強！」即率本寨精兵殺入衛寨。時，州吁正在帳中與石厚議事，宋公突從轅門面入。吁聞宋公來，將出帳迎，石厚見宋公挺槍怒目，乃扯吁告曰：「宋人有變！」<br>　　言未已，寨外喊聲大振，宋兵殺入。吁與石厚不知其故，慌忙披掛出寨。宋公大罵：「逆賊！敢欺我耶！」直奔來殺吁、厚。<br>　　吁、厚不能訴明，只得拍馬交鋒。陳、蔡、魯三寨主，不知宋、衛何故，皆欲前來解陣，卻又混殺了一場。吁、厚見宋兵勢大，乃引殘兵，望本國逃回。陳、蔡、魯三國，見宋、衛相攻，再難同事，各自引兵而歸。鄭國既解重圍，見列國兵散，並不來追。修葺城池，使止齊救兵。<br>　　卻說石碏，時已告老于家，常忿不能討州吁弒君之罪，及弒不肖子。忽石厚敗兵而回，碏責之曰：「汝家累世相衛，不能盡忠扶主，乃從州吁逆賊，搆怨於鄭，今日事敗，見我何如？」喝令左右斬之！夫人救之甚力方免。厚哀告曰：「兒不肖，從衛侯伐鄭，鄭未下面衛將亡，吾父上念社稷，下念骨肉，籌劃以救一邦生靈！」碏乃詐叫厚曰：「此事惟朝天子方可免難！」厚曰：「屢失朝貢，何敢入周？」碏曰：「當今諸侯，惟陳得寵於周，汝二人必親往陳國，從陳公而朝周，倘得天子之命，然後奉王命以征鄭，少則以保衛國。」<br>　　厚乃從其計，來見吁，告以父命朝周。吁悅，即日同厚投陳。碏先修書，遣人告陳公曰：「衛國偏小，老夫髦矣，無能為也。州吁、石厚此二人者，實弒寡君，煩君圖之，實衛國之幸也！」陳公見石碏之書，歎曰：「吁、厚二人，乃國之蠹，寡人亦被其誆，致怨於宋，不可不圖。乃命將軍淳于德，伏甲士於濮，將州吁、石厚二人拿住，來見陳公。公曰：「寡人不斬汝輩，衛之諸大夫來議汝罪！」陳侯使人至衛國，石碏令定吁、厚之罪。碏使下大夫孺羊肩、右宰丑入陳斬之。吁大呼曰：「汝等皆吾之臣，何得動手？」羊肩與丑曰：「亂臣賊子，人人得而誅之！汝既弒君，我奉天命討罪，汝尚有何辭！」遂斬二人於庭下，裹其首級，辭陳公而歸。衛人大悅，奉桓公之弟名晉而立之，是為宣公。潛淵有詩贊石碏曰：石碏衛純臣，仗忠不顧親。<br>　　既謀篡弒賊，復戮失身人。<br>　　赤膽貫金石，公威動鬼神。<br>　　巍巍春秋老，千古仰雄名。<br>　　卻說鄭伯既敗五國之兵，祭仲、子封、考叔、段叔等賀之。<br>　　公曰：「寡人以周之親國，無故而受諸侯侵凌，將欲報怨，卿等計當伐何國為先？」公孫子都曰：「五國諸侯，宋、衛為強，陳、蔡不足慮，魯乃同姓之邦，況此禍實衛所啟，若伐則先宋、衛而後陳、蔡，魯姑置之。」潁考叔曰：「壯國雪恥，此固當然。然我軍初戰，瘡痍未瘳，且人民勞苦，城郭頹壞，不可輕動，依臣之言，莫若按甲休兵，安集百姓，公請朝於天子，和好宋魯，奉王師先伐衛國，則陳蔡不戰而下，而宋亦不敢救援矣！」公曰：「善！」遂命整駕朝周。<br>　　周桓王聞鄭伯來朝，請周公、虢公等曰：「昔者先王謂平王常惡鄭伯專政而未能除，故使太子交質。今朕即位數年，鄭伯今始來朝，豈非恃強而傲朝廷乎？聯欲奪鄭伯之政，卿等意下何如？」周公奏曰：「不可！我周東遷皆鄭武公之力，王當厚禮鄭伯而引諸侯，若無故而削其政，恐塞諸侯之路！」王始宣入鄭伯。鄭伯曰：「衛州吁弒君亂國，今雖被戮，其國綱紀蕩然，王如不征，恐失朝政。」桓王曰：「卿即率兵，為朕征討。」鄭伯得旨歸國，大發精兵三萬，以子封為先鋒，原繁、拽駕二人為左右翌，公子曼伯子元為後隊，自督中軍，殺奔衛國來，至牧邑下寨。牧邑之卒報於衛侯。時衛侯初立，聞鄭兵至，手足無措，群臣曰：「主公請親出，鄭可退矣！」衛侯令孺羊肩為先鋒，右宰丑為保駕，親率大軍出城，兩家擺開陣勢，有一青年小將，謂鄭伯曰：「諸侯分土，各守其界，汝何無故興兵相犯？」鄭伯視其旗號乃衛侯之號，親出陣前，大聲應曰：「汝衛君不君，臣不臣，我奉天子之命，舉兵以正汝罪，何不下馬受誅！」言猶未了，衛侯橫槍直取鄭伯，鄭伯輪刀便砍，戰不數合，鄭伯望西南而走，衛侯追至二十餘里，一聲哨響，左邊衝出公子曼伯，右邊衝出大將子封，前有鄭伯，後有原繁。<br>　　衛兵被困，自辰至未，衛侯與二將各被重傷，入城堅閉不出。<br>　　衛遣使求救於陳，陳侯便欲起兵救衛。公子名莊字五父與大夫子鉞咸諫曰：「不可，親仁善鄰，國之寶也！今鄭奉王旨以伐衛，我兵往救是得罪於天子，必招怨於鄭伯，鄭伯必力破衛，衛亡陳亦不保也！」陳侯曰：「然則若何？」對曰：「鄭伯秉周之政，為諸侯最貴，太子質名忽者，尚未有配，若遣能言之士，奉公命至鄭，將公主妻鄭太子忽，大可保本國之危，小可救衛邦之急，則鄭陳之怨解矣！」陳侯曰：「誰可出使？」<br>　　群臣奏曰：「此非公子五父不可！」公遂命五父奉使來鄭。<br>　　鄭伯問五父曰：「公子此來欲與衛助威而說鄭也？」五父曰：「否！寡君以明公為王室至親，故以愛女請命而妻太子，欲成兩國之好，且使衛奉金帛以勞雄兵，乞退其師，是寡君之幸望也！」潁考叔進曰：「陳侯若以親濟難，此諸侯之仁術，願公許之！」鄭伯謂五父曰：「煩公子為我致命，若衛勞師金帛一至，我師便退，並上奏周王放太子歸國，然後使備禮成婚。」五父謝鄭伯，歸見陳侯，具說前事。陳侯即遣使來見衛侯道：「以千萬金帛為鄭勞軍，以解重圍！」<br>　　衛侯使大夫韓一思奉金帛十車出城勞軍，鄭伯以禮待之。<br>　　是日班師，隨即朝周。周桓王問伐衛之勝負，鄭伯曰：「賴聖上威福，一戰敗衛，衛有謝罪之表，隨臣以上。然陳侯曾許婚於臣長子忽。今忽質在王朝，請王赦歸，以便成婚，然後復入朝待質。」王曰：「男室女家，皆要及時。卿既欲遣子親迎，此理之當然！」即賜金帛，遣歸迎親。<br>　　鄭伯父子謝恩出朝，周公黑肩奏曰：「我王差矣！昔者先王欲奪鄭伯政權，故以其子為質，所以制鄭之好也。今王放鄭忽歸國，卻似魚脫旱穴，鳥離樊籠，再不入質矣！」王曰：「今不可追？」周公曰：「許侯莊公兩歲失朝，王詔鄭伯伐之，以魯侯、齊侯副之，如鄭伯伐許入朝，則無奸心，如得勝不朝，王可以此為辭，即奪鄭伯政權，以免後患！」王准奏，遣使令鄭伯征許，又使人詔魯隱公、齊僖公防鄭異謀。使者忙投至鄭國，鄭伯接旨。<br>　　次日，會諸將曰：「天於詔寡人伐許，而使齊魯二侯副之。<br>　　今日我操兵於大宮之前，欲盛陳軍伍，以耀威於二侯，汝等務宜兵戈利銳，盔甲鮮明，各逞威能，違令者斬！」諸將唯唯而退。欲知後事如何，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=19.htm>上一篇</a> &nbsp;&nbsp;&nbsp;&nbsp; <a href=21.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>