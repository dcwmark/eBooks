<html>
<head>
<title>開放文學--周朝秘史--第六十五回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=63.htm>上一篇</a> &nbsp;&nbsp;&nbsp;&nbsp; <a href=65.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第六十五回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>晏平仲舌辯群楚　魯秋胡捐金戲妻</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　楚靈王大怒，問其焉敢裂吾之榜，謗吾之過？無宇奏曰：「臣聞明王以孝治天下，以倫法子孫，今大王高築靈臺，驕奢無度，何以法治子孫？且天下逃亡之士，皆不忠不孝之徒，王當重治，以戒後人，今反招集於章華臺內，是教人以亂也！臣罪雖當萬死，但願我主廢章華之臺，戮逃亡之士，舉賢治國，則臣雖死亦無恨矣！」靈王聞宇之言，半晌不語，赦無宇之罪，但罷其職。無宇即自解冠歸田。<br>　　靈王一日歸朝，忽報齊大夫晏平仲奉金帛來謝鬥寶之事，將至荊門，不敢擅入。靈王謂群臣曰：「吾聞晏嬰乃齊之賢士，當今諸侯唯我最強，吾欲羞辱晏嬰，以申楚國威勢，卿等有何妙計？」遠啟疆曰：「大王欲恥晏嬰不難，吾江南豪傑之士，佈滿朝廷，待平仲入朝，臣等自有主張，不勞大王動舌！」靈王大喜，即召啟疆出城迎接，啟疆承旨出朝，即令小卒建一小門於東門之外，僅高五尺，掩閉荊門，出迎晏子。<br>　　卻說晏子，敝裘繫帶，羸馬小車，入於荊州城內，緩緩而行，遍覽中外風景，見山川勝概，地靈人傑，誠江南之美地也。<br>　　宋賢蘇子瞻有詩贊曰：<br>　　遊人出三峽，楚地盡平川，北客隨南賈，吳檣開蜀舡。<br>　　江侵平野斷，風捲白沙旋，欲問興亡意，重城自古堅。<br>　　及行近楚國荊門，見一大門額上曰「荊門」，乃掩閉不開，旁有單小門，甚是矮窄，不知其故？少刻，啟疆出迎，二人下馬相見，啟疆攜晏子之手，請從小門而入，晏子心知慢己，乃謂啟疆曰：「此狗竇也，吾與大夫乃伯國衣冠之臣，必從荊門而入，此狗竇乃待使狗國者也！」遂攜啟疆之手，同入荊門。<br>　　及入朝，朝門外有數十儒臣，峨冠博帶，濟濟彬彬，列於兩行。晏子望見，知是楚國一班謀士，向前逐一相見，中有一後生，向前問曰：「大夫莫非夷維晏平仲乎？」仲視之，乃德安人也，姓鬥名韋黽，字子吉，伯比九代玄孫，官為楚國中軍參謀。平仲答曰：「然，大夫有何教益？」子吉曰：「吾聞齊乃太公所封之國也！衝東方要險，兵甲敵於秦楚，貨財盈於魯衛，何自桓公一伯之後，數十年來，齊侯之德過於桓公，平仲之賢遠駕管子，正好丕振舊業，以光先人。又何神手藏機，晦跡韜光，往歲則受晉征，昔年又被楚伐，公何不展大猷，經邦濟世，而終日營營，為大國作奴隸乎？」晏子揚聲對曰：「夫識時務者為俊傑，通機變者為英雄，吾齊君臣，知天運之盛衰，達時務之機變，所以養兵練將，待時而舉，交聘諸侯，乃鄰國往來之禮，何謂作人奴隸？汝之先祖鬥佃比，號作江南名士，乃被吾國先大夫管夷吾詈死於召陵，汝固無名豎子，妄評是非，尚敢花言巧語，檢點他人之得失耶？」子吉滿面羞慚，縮頸而退。<br>　　右班中閃出一人，問曰：「平仲固識時通變之士，然崔杼弒死莊公，其臣自賈舉以下守節死者無數，子亦齊之故家，世食君祿者，既不從君而死，又不棄位而去，是何汲汲於名利，昏昏於廉恥也！」仲視之，乃晉國大夫伯宗之子，伯州黎也。<br>　　仲即對曰：「抱大節者不拘小諒，有遠慮者豈從流俗。吾聞君為社稷，死則臣從之。莊公淫崔氏之妻，以致被弒，非為社稷而死，吾何敢從而沽一時之名哉？且吾不去位者，因定新君，以保宗祀，固欲顯君立業，非屍位素飧附權臣者可比！爾之父乃晉室良臣，被讒所誅，汝當盡心報國，以昭父德可也！夫何叛君降楚，作不忠不孝之徒！此汝君臣之倫尚且不識，無怪貪名利而無廉恥也！」伯州黎亦被平仲羞辱一番，低頭無語。<br>　　左班一人出曰：「晏平仲自謂顯君之士，以吾觀之，乃一鄙吝之夫而已！」晏子視之乃襄陽人也，上軍參議，姓屈名建字子賢。仲曰：「子賢何謂仲為鄙吝之夫耶？」屈建曰：「大丈夫遇賢聖之君，操鈞衡之柄，貴為相國，富敵王公，固當高車駟馬，衣紫腰金，以彰君寵也！夫何敝裘贏馬，出使外邦，且又聞平仲一狐裘省三十年祭祀之禮，豚肩不掩豆，此固當為而不為，豈是位下職小，皆由鄙吝以致此也！」平仲撫掌大笑曰：「吾以子賢為江南豪傑，顧乃屑屑與流欲同群耶！嬰自居相位以來，父族皆衣錦，母族皆食肉，至於妻族亦無凍餒，且齊國之士，待吾舉火者七十餘家，由此觀之，吾家雖儉而三族肥，似吝而群士足，孰謂人臣得祿能彰君賜者有如吾哉？」屈建不能反辯，退居本位。<br>　　又有一士出而戲之曰：「吾聞成湯，身九尺而作賢王，子桑敵萬夫而為名士，子身不滿五尺，力不能獲一雞，徒事口舌，自負其能，以吾觀之，胸中縱有經邦術，手上應無輔國權，侏儒豎子，何足道哉！」晏嬰視之，乃共王之子，靈王之兄，楚筏也！嬰乃微笑緩對曰：「吾聞稱權固小，能壓千斤，冉泉雖長，徒為水役。嬰本身微力薄，不足掛齒，然公子身高一丈，力冠三軍，正好追跡湯王，並駕秦將，何自鄢陵一戰，束手就擒，蓬首垢面，甘作晉囚者二十餘年，苟非平公憫南冠之客，怡思歸之音，釋囚放還，吾不知身高力大者，能保其生耶？」<br>　　楚筏不能對，眾儒將有交誹之意。<br>　　忽上軍大夫伍奢自外而入曰：「晏平仲乃齊之賢士，汝等盍以禮貌相迎，何故交談口舌，數黑論黃，以慢大邦使客。」<br>　　遂攜平仲入見靈王。靈王賜橘於晏子，乃未剖之橘，晏子弗剖而食。靈王鼓掌而笑。晏子對曰：「臣聞君賜，果瓜桃不削，橘柑不剖，今大王不教小臣，非臣不知也。」少頃，三五武士，縛一罪囚從殿下過，靈王問曰：「囚何人？」武士對曰：「齊國人也！」王曰：「囚有何罪？」武士曰：「罪至劫盜。」王乃謂晏子曰：「然則齊人固盜歟？」晏於知其挾己，乃頓首曰：「臣聞江南有橘，齊人取之，樹於江北，生不為橘而反成枳，其所以然者何也？土地不同故也！今齊人居齊則不為盜，居楚則多為盜者，亦以楚地產盜故也！」靈王默然不語。良久又問：「齊國之士如大夫之賢者幾人？」晏子對曰「臣國瑤璵之器棟樑之材，如公孫叟、陳胥無輩，佈滿朝廷，然不肖如臣者，如麻如粟，不可勝計。」王曰：「然則何為不教公孫叟來聘？」<br>　　晏子曰：「人臣出使固有常典，賢臣則使賢國，不肖之臣則使不肖之國，楚乃不肖之國，特遣不肖之臣而來使也！」靈王大笑曰：「寡人本將辱子，今反受子辱耶！」乃受其聘禮，厚待晏子，遣歸。<br>　　自是列國來謝鬥寶之會者，相繼不絕，獨陳、蔡不至。靈王問伍奢曰：「昔者諸侯赴會，陳、蔡無寶，秦伯欲問其罪，得明輔力救，二侯方得全歸。今他國尚行謝禮，陳、蔡為何不至？」奢曰：「陳、蔡國小，無足為禮，況大王名望著於海隅，何必計此小過？」靈王不聽，令公子棄疾率師五萬，將軍遠掩副之，先伐陳后伐蔡。<br>　　楚靈王謂棄疾曰：「汝必奮起智勇滅二國而歸，即封汝為蔡侯！」棄疾喜而謝恩，即領兵出。伍奢諫曰：「鬥寶之會，楚為明輔，今誓墨未乾，便欲背盟，臣恐楚禍在旦夕矣！」靈王不聽，伍奢自是稱疾不出。棄疾引兵直抵於河，令人入陳探其虛實。<br>　　卻說陳哀公，時疾將危，平生最愛長子，名偃師。及將死，囑大夫秋胡曰：「偃師乃吾愛子，汝必盡心輔之！」秋胡受命輔偃師，哀公二弟名招、名過者，自相謀曰：「我等皆先君之子，今兄得大位將死，乃傳於子，我等豈不束手以待他人之富貴？」招曰：「兄侯將死，我誘弒偃師，奪其位，便為諸侯，何必憂此？」過曰：「不可！偃有秋胡在側，必不能為，吾聞楚兵伐陳，今屯於河口，我請入見楚將，約其裡應外合，滅卻偃師之後，立我等為後，如此省得有弒君之名」豈不美哉？」<br>　　招然之。<br>　　遂令過連夜來至河口，見了棄疾，將前事呈說一遍。棄疾命出，姑待商議，過出，棄疾問謀士觀從曰：「媯過此事若何？」從曰：「此是天以陳送楚，宜速取之！」疾曰：「彼約我滅卻偃師之後，更立他為諸侯，此事奈何？」從曰：「媯過自相謀亂，若不除之，彼必生變，不如祚許為君，至滅國之後，立與不立，任吾行事，彼何敢阻？」棄疾大悅，即召過曰：「汝速回與兄商議，開城迎接我軍，候滅得偃師之後，即立汝為諸侯。」媯過大悅，拜謝而歸，見招具告前事，招即率本部精兵伏於城下，以備接應。楚兵令過伏兵於朝門外，等殺偃師。<br>　　時哀公病甚危，獨偃師侍湯藥，忽近臣奏曰：「楚兵圍城，來征不謝鬥寶之罪！」哀公驚忙無措，詔偃師出敵。秋胡諫曰：「太子國家根本，豈可詔之出敵？」哀公不聽，偃師披掛出朝，其子名朝吳扣住馬首曰：「臣觀數日以來，公子招、過二人，似有謀父之意，望父不可輕出！」偃師叱曰：「國家危在目下，豎子焉敢阻吾，以陷社稷！」言未畢，朝外喊聲大振，媯過引兵殺入，偃師措手不及，被過斬於馬下，其子朝吳見父被刺，單騎出奔外國，被楚軍捉住囚歸。<br>　　卻說媯過開了城門，縱楚軍殺入，城中大亂，哀公聞知大事已去，自縊於寢室，秋胡私自東門逃出，楚將棄疾引兵殺入大殿，聞哀公自縊，偃師被斬，乃出榜安民，封陳庫藏，安息如故。媯招、媯過自謂楚兵得入陳城，乃是己功，兄弟來見棄疾。請立陳侯之事，棄疾目視觀從，遂令斬卻招、過，盡滅陳侯宗族，遍搜陳國文武。肯降者則引入楚用，違者即斬。<br>　　秋胡聞知，仰天歎曰：「吾為陳國大夫，受太子之重寄，不能保國，以至國亡君死，更有何顏而食他姓之祿乎？」遂自東門逃歸魯國，至平山桑間，見一婦人彩桑於綠陰清處，容色清麗，胡心悅之，四顧無人，乃取錠金下車，徒步走到桑間，呈金與婦，而戲之曰「吾聞力田不如逢豐年，彩桑又不如遇國卿，今此終朝彩桑，不滿一筐，吾有黃金一錠聊獻與子，以助辛苦之資，不知子意何如？」婦人辭曰：「夫彩桑而織紝，維竭力而事姑嫜者，婦道之常也。妾亦不敢求黃金，亦不願見國卿，子請收金速往，無待見辱。」少頃，胡之僕從皆至，遂上馬東歸。<br>　　當時，秋胡娶妻白氏，方五日即往陳求仕，及仕五年而歸，白氏方彩桑於平山堤下，兩別既久，俱不能認，及胡歸見其母，取金帛獻上，問母起居禮畢，及婦出見，乃向者桑間之婦也。<br>　　白氏見桑中戲己之人，遂流淚告曰：「子娶妻五日，別親而遠仕者多年，今日歸養，固當馳驅而還，何乃悅桑間之婦，棄養親之金，夫棄金忘母是不孝也，好色污行是不義也，事親不孝則事君不忠，處家不義則居官不理，孝義並忘何為人子，妾不忍見，任子改娶他婦！」言罷而入，乃從後園而出，投河而死。<br>　　秋胡悲痛自責，以禮葬之。後魯人為立廟於平山，歲時祭祀，謂之潔婦。秋胡自此，再不欲仕，收跡養親而已。明東屏先生，有《詠史詩》云：<br>　　夫婦恩鐃萬鎰金，豈宜恩淺禍機深，貴臨輕踐桑間戲，金自污名忍害心。<br>　　唐王維題平山潔婦詩云：<br>　　一躋平山廟，慨臨潔婦人。<br>　　守節惟勤紝，存貞豈污金。<br>　　煌煌雲下月，皎皎水中冰。<br>　　浪拍千金醴，香留萬古名。<br>　　漢都護劉向頌曰：<br>　　秋胡西仕，五年乃歸。<br>　　遇妻不識，心有淫思。<br>　　妻執無二，歸而相知。<br>　　恥夫無義，投河喪軀。<br>　　明水山吳學先生因讀史有《秋胡怨》一篇並錄於此云：<br>　　君身不如陌上桑，朝朝攜歸青滿筐，成我蠶絲為黼黻，以易耳肯供高堂。君身亦人子，曷不思君母，五年違膝下，歸來身將舞。斑斕衣黃金，棄與桑間婦，倚門白髮將何有，妾心非為薄情怨。妾誠羞與郎相見，不能成君為孝子，甘向清流為君死。<br>　　卻說楚公子棄疾屯於陳國，將起兵伐蔡，謀士觀從進曰：「陳因家國自亂，所以我兵長驅而進，若蔡則君臣和合，兵甲充足，未可輕征，臣請入蔡誘蔡侯前到章華，公子先埋伏兵馬於監利城下，待其至則生擒姬般，然後鼓兵攻城，一鼓而下。」<br>　　棄疾許之，觀從即日投蔡國而來。<br>　　蔡靈公召入，問其來故？觀從對曰：「楚王以君臣威力，能保天下諸侯，脫離虎秦，諸侯感德，各奉金帛謝，惟陳、蔡恃頑不至，所以楚王命大將軍棄疾率兵五萬，前來問二國之罪。<br>　　今天兵一到，席捲媯陳，吾主以蔡為周親國，不忍加兵，令從來請示下，知罪則速往楚致謝，以免社稷傾危，不然得勝之兵一至，蔡地將作丘墟矣！」蔡侯聽了，嚇得如醉如癡，問於諸臣，大夫蔡淚曰：「楚人多詐，不可親往，楚王貪欲太甚，必有後患，不如深溝高壘，堅守城池，楚雖強，豈奈我何？」蔡侯乃無主意之人，聞觀從之說，慌忙無措，不聽蔡涓之諫，自載金帛，入楚待罪。不知後事如何，且看下回分解。<br><br>　　<br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      周朝秘史 </a>>> </font></td>
     <td width="60%" align=right><a href=63.htm>上一篇</a> &nbsp;&nbsp;&nbsp;&nbsp; <a href=65.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>