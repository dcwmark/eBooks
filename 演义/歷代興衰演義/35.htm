<html>
<head>
<title>開放文學--歷代興衰演義--第三十六回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷代興衰演義 </a>>> </font></td>
     <td width="60%" align=right><a href=34.htm>上一篇</a> &nbsp;&nbsp;&nbsp;&nbsp; <a href=36.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第三十六回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>壬辰年明太祖應運龍興</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　詩曰<br>　　暑往寒來春復秋，夕陽西下水東流。<br>　　將軍戰馬今何在，野草閒花遍地愁。<br>　　桃李花開滿樹紅，轉頭青子綠蔭濃。<br>　　梧桐葉下猶殘雨，雪片簷前又舞風。<br>　　時序往來千古在，人生聚散一場空。<br>　　今朝有酒今朝醉，說甚英雄十大功。<br>　　卻說大明太祖高皇帝朱元璋，序國瑞，濠州人。父世珍，徙居鐘離之太平鄉。母陳氏，生四子，太祖其季子也。生於元文宗戊辰之九月丁丑。其夕，赤光燭天，裡中人競呼朱家火，及至無有。三日洗兒，父出汲，有紅羅浮至，遂取衣之，故所居名紅羅障。少時常苦病，父欲度為僧，蓋元朝所重惟僧也。<br>　　歲甲申，泗州大疫，父母兄及幼弟俱死，貧不能殮，&#34241;葬之。<br>　　仲與太祖舁至山麓，索斷，仲還取索，留太祖守之。忽雷雨大作，太祖避村寺中，比曉往視，土已起成高壟。地故屬鄉人劉繼祖地，繼祖異之，遂以地歸焉。尋仲又死，太祖年十七，乃入皇覺寺為僧。逾月，僧乏食，太祖乃游江淮，崎嶇三載，仍歸寺中。<br>　　時元政不綱，四方兵起。壬辰年，有定遠人郭子興起兵據濠州。太祖欲避兵，詣伽藍神卜茭：問避去，不吉；問守舊，不吉。因祝曰：「豈欲子倡義耶？」大吉。以閏三月朔入濠州，見子興，子興奇之，以養女馬氏妻焉，即高後也。太祖在甥館，有救天下安生民之志，乃糾合義旅，自是威名日著，豪傑景從，徐達、湯和等率先歸附。時趙均用、彭早住為元脫脫所敗，奔濠州，郭子興屈己下之，反為所制。彭、趙御下無道，太祖乃以七百人屬他將還之，而獨與徐達、湯和、吳良、吳禎、花雲、陳德、顧時、費聚、耿再成、耿炳文、唐勝宗、陸仲亨、華雲龍、鄭遇春、郭英、郭興、胡海、張龍、陳桓、謝成、李新材、張赫、周銓、周德興等二十四人，南略定遠。定遠張家堡，有民兵，號驢牌塞者，太祖誘執其帥，於是營兵焚舊壘悉降，得壯士三千人。又招降奏把頭八百餘人。定遠繆大亨以義兵二萬屯橫澗山，太祖命花雲夜襲破之。亨舉眾降，軍聲大振。定遠人馮國用與弟國勝，率眾歸附。上奇之，因問大計。國用對曰：「金陵龍蟠虎踞；帝王之都，願先拔金陵定鼎，然後掃除群寇，救生民於水火，勿貪子女玉帛，倡仁義以收人心，天下不難定也。」上悅，留居帷幄。兄子朱文正、姊子李文忠來歸。文忠年十二，上命高後養以為子，又養定遠人沐英為子。太祖克滁州，迎郭子興，立為滁陽王。滁陽王二子，惡上威名，阻置毒酒中，邀太祖飲。太祖已覺，姑應諾，即與偕行，二子喜其墮馬計，迨至中途，遽躍而起，仰天各有所見，少頃，即勒馬轉。<br>　　因罵二子曰：「我何負爾，適空中神言，爾以酒毒我。」二子股栗謝去，自是不敢萌害意。明有鐵冠道人者，姓張名中，精數學，能知未來事，來謁上曰：「明公龍瞳鳳月，天地相朝，附骨插鬢，聲音洪亮，貴不可言，應在千日之內。」後果然。胡大海、鄧愈、常遇春、李善長等來歸－，軍勢益振。太祖克和陽，諸將多虜人婦女，太祖命縱還之，民大悅服。滁陽王卒，太祖乃統其軍。滁陽王起壬辰，終乙未三月，凡四年。太祖駐和陽既久，欲東渡江，取金陵，患無舟楫。適巢縣人廖永安與弟永忠，及俞廷玉與子俞通海、俞通源、俞通淵等，各聚眾泊舟巢湖，運結為水寨，以殲寇盜。聞義率舟師來降，上大喜，親至巢湖慰安之，率諸將渡江。時北風順，舳艫齊發，舉帆，頃刻達牛渚。元兵陣於彩石，常遇春奮戈先登，元兵敗走，遂拔彩石。乘勝逕取太平路，遂率眾進取金陵。元將陳野先降而復叛，被殺。野先之子陳兆先，戰敗被擒，復以眾降，太祖復用之。太祖剋金陵，元御史大夫福壽戰死。太祖入城，諭父老曰：「我來為民除亂耳，凡舊政有不便者，盡除之。」民大悅服，太祖發兵取鎮江，克之，命鄧愈等將兵取廣德路。諸將奉太祖為吳國公。上克寧國，擒元將朱亮祖。亮祖驍勇，初降復叛，至是再降，上復釋而用之。遣諸將取江陰、徽州、池州，皆下之。又取揚州，以康茂才為營田使，諭之曰：「理財之道，莫先於農，務在蓄泄得宜，始得多收糧足。若所至擾民，便非付任之意。」立領民兵萬戶府，其法精選民間武勇，編輯為伍，農時則耕，閒時練習，有事則用之。事平，有功者升賞，無功者令還為民。太祖兵取婺州，召儒士進講經筵，興學校。<br>　　上欲遂取浙東諸郡，召諸將諭之曰：「師旅之行，勢如烈火，為將者能以不殺為心，非惟國家之利，在己亦蒙其福。」上遣徐達等屢敗張士誠兵，方國珍以溫、台、慶、元降，而據地如故。太祖兵取處州，遣使征青田劉基、浦江宋濂、龍泉章溢、麗水葉琛。上喜曰：「我為天下屈四先生。」咨以時事，甚見尊禮。基明於天文、兵法，嘗游西湖，有異雲起西北，諸同游者，皆以為慶雲，欲賦詩，基獨縱飲不顧，曰：「此天子氣也，應在金陵，十年後有王者起，我當輔之。」時杭城猶全盛，眾大駭以為狂。至是陳時務十八策，上嘉納之。<br>　　陳友諒攻陷太平，知府許瑗死之，守備花雲被縛。雲奮起，縛盡絕，奪守者刀，連殺五六人。友亮軍射殺之，其妻郜氏亦赴水死。侍兒孫氏抱雲三歲兒逃，遇漢軍奪舟，孫氏及兒投之江，偶拊斷木，入蘆渚中，渚有蓮實，孫氏取啖兒，凡七日不死。忽逢雷老，與偕行，始達上所。孫氏抱兒泣拜。上亦泣，置兒於膝曰：「此將種也。」命賜雷老衣，忽不見，一時驚為神異。陳友諒既篡其主徐壽輝稱帝，國號漢，聲言東下，建康震動，或欲降，或欲奔，據鍾山。獨劉基請擊之，上深然之。時友諒遣人約士誠，同侵建康，上恐二寇合，則不能支，欲速其來。乃召康茂才曰：「汝與友諒有舊，宜作書偽降，招其速來。」<br>　　茂才依計行，友諒果信而進兵，上伏兵奮擊，大敗之。遂乘勝拔江州，及蘄、黃等郡，友諒奔武昌。方國珍以金玉飾馬鞍來獻，上曰：「吾所需者，文武才能，所用者，布帛菽粟，寶玩非所好也。」卻之。漢江西行省胡廷瑞守南昌，遣使約降，請無分散其部曲若干事，上初有難意。劉基自後踹其所坐胡&#29248;，上悟，許之，廷瑞遂降。<br>　　上命朱文正守南昌。陳友諒憤其疆域日促，作大戰艦，悉其兵，號六十萬。空國而來，乘江漲，直抵南昌，圍其城。朱文正、鄧愈督後死守，遣千戶張子明赴建康告急。太祖親帥舟師二十萬，進次湖口。友諒聞之，即解圍東出，與太祖遇於鄱陽湖之康郎山。友諒聯舟縱戰，望之如山，太祖軍舟小，怯於仰攻，往往退縮。郭興曰：「彼舟如此，大小不敵，非火攻不可。」上然之。明日，東北風起，上令諸將乘風縱火，焚其水寨舟數百艘。友諒弟友仁、友貴及其平章陳普略，皆焚死。明日復聯舟大戰，敵兵大敗，友諒斂舟自守，不敢戰。相持三日，友諒計窮，冒死突出，將奔武昌。上麾諸將邀擊之，友諒中流矢，貫睛及顱而死。其將張定邊，乘夜以小舟載友諒屍及其子理，逕趨武昌，復立陳理為帝。初，鄱陽之戰，上亦屢濱於危。一日，被圍莫解，指揮韓成，服上冠袍，對敵眾投水中，圍稍解，救至得免。又一日，太祖方與友諒鏖戰，劉基忽躍起大呼曰：「難星過，急更舟。」<br>　　上急更之，舊舟已為敵眾炮碎矣。甲辰正月，上即吳王位，命有司先立宗廟社稷，定文武科取士之法。命有司訪求古今書籍，以備閱。陳理既還武昌，太祖復進兵圍之，遣其降將羅復仁入城諭之。理遂銜璧肉袒，率張定邊等降。上憐之，慰諭友諒父母，凡府庫儲蓄，令理自取，妻子資裝，皆俾自隨。封理為歸德侯。城中饑困，命給粟賑之。於是湖廣、江西悉平。<br>　　時張士誠自立為吳王於平江，治宮室，立官屬。士誠委政於弟士信，士信惟務酒色荒淫，復委政於王敬夫、蔡彥夫、葉德新三人，皆謅佞奸邪，惟事蒙蔽。時為之謠曰：「丞相做事業，專用王蔡葉，一朝西風起，乾癟。」上乃以徐達為大將、常遇春副之，帥師二十萬伐吳。師將發，上問諸將曰：「此行用師孰先？」常遇春曰：「惟有直搗姑蘇耳！」上曰：「不然，士誠起鹽販，與張天騏、潘原明等相為手足，苟士誠窮蹙，若天騏出湖州，原明出杭州，內外夾攻，何以取勝？莫若先攻湖州，使彼疲於奔命，羽翼既除，然後移兵姑蘇，庶幾萬全。」<br>　　諸將敬服。師至湖州，張士誠發兵來援，達等大敗之，守將李伯升、張天騏舉城降。李文忠師下浙江，杭州守將潘原明遣使詣軍門降。徐達會諸將進逼姑蘇，士誠引兵來拒，大戰於尹山橋，敗之。又敗之於&#39822;魚口，遂進圍城，築長圍以困之，城中大震。士誠被圍既久，欲突圍出，以城左陣嚴，不敢犯，轉至磐門，欲奔常遇春營。遇春先命驍將王弼；馳鐵騎往擊之，敵少卻。遇春率眾乘之，敵大敗，溺死於沙盆潭者甚眾。士誠馬驚，亦墮水，幾不救，肩輿入城。逾三日，士信方在城樓上督戰，忽飛炮碎其首而死。徐達督將士破葑門，常遇春破閶門，晡時，士誠兵大潰，諸將遂蟻附登城。士誠謂其妻劉氏曰：「我敗且死矣，若曹奈何？」劉氏曰：「君勿憂，妾必不負君。」乃積薪齊雲樓下，驅其群妾侍女登樓，縱火焚之。劉氏乃自縊死。<br>　　日暮，士誠距戶自經，舊將李伯升決戶抱解之，乃以舊盾舁至舟中，送建康。上欲堡全之，士誠竟自縊死。改平江曰蘇州府，浙西吳會皆平。乃遣大將軍徐達，副將軍常遇春，率甲二十五萬，北定中原。命胡廷瑞為征南將軍，何文輝副之，由江西南取閩。命楊璟為主帥，周德興等副之，率荊湘之眾，以取廣西。<br>　　命湯和等帥師討方國珍遁入海島。上復命廖永忠帥師，自海道討之。國珍惶懼，遂與弟國&#29641;等率家屬降，浙東悉平。上遂命湯和、廖永忠等助取閩。<br>　　李善長等奉表勸進。上曰：「恐德薄不足以當尊。」善長等固請，乃從之。洪武元年，戊申正月，上即皇帝位。定有天下之號曰大明，建元洪武。追尊四代祖考妣皆為帝後，立妃馬氏為皇后。上初渡江時，後謂上曰：「今豪傑並爭，雖未知天命所在，然以妾觀之，惟以不殺人為本，人心所歸，即天命之所在。」上深然之。又嘗於倉卒中，寧自忍饑餓，懷糗餌以食上。<br>　　又上為郭氏所疑，後於內消釋寬解之，得免於難。上甚賢之。<br>　　立世子標為皇太子，以李善長為左丞相，徐達為右丞相。自壬辰投軍，至即位，凡十七年，而帝業成矣。定律令，頒戊申歷。<br>　　上所居新宮，初建時，上命去其雕琢奇麗者，制皆樸素，命書古人行事，可為法為戒者於壁，又命書《大學衍義》於兩廡。<br>　　詔衣冠悉如唐制，而稍更之，定郊社稷宗廟之禮。定衛所官軍及將帥領兵之法：凡有事出征，則詔總兵官佩將印領之；既還，則上將印，官兵各回本衛，大將軍身還第。禁宦官不得預政典兵，讀書識字。<br>　　卻說湯和、廖永忠等助取閩，進兵延平，遣使諭元福州平章陳友定使降。友定不從。和等進攻福州，元參政文殊海牙以城降，執陳友定，械送京師。胡廷瑞等進兵克興化，元汀州路守將陳國珍納款，於是郡縣相繼降附，福建悉平。命廖永忠為征南將軍，朱亮祖副之，由海道以取廣東。俟廣東既定，即移師助取廣西，斬元尚書普顏帖木兒等，諸州縣相繼降，進攻平樂府。楊璟等克全州，引兵攻靖江，元平章也兒吉尼督眾堅守。<br>　　朱亮祖等亦自平樂來會，攻城益急，也兒吉尼倉皇出走，追執之。廖永忠等兵次南寧，元千戶宋真執其守將平章咬住等以降，廣西悉平。徐達等出師北伐，既平山東、河南，率師至通州，元主北遁。元都既平，徐達、常遇春等進取山西路，適湯和、楊璟等南征還，上命湯和楊璟俱為偏將軍，引兵助徐達等進取山西，又調副將軍馮勝帥師由河南進征山西，所過郡縣多降。<br>　　時擴廓帖木兒以元主命，率師出太原取道保安逕，由居庸關進攻北平。徐達等乘虛進兵，直取太原。擴廓帖木兒聞之，還兵來救，其鋒甚銳。傅友德、薛顯率敢死士擊卻之。敵軍營於城西，廓英、常遇春請夜卻之，會擴廓將豁鼻馬潛，使人約降，請為內應。達大喜，遂與訂期，乘夜襲之，內外夾攻，敵兵大亂。擴廓帖木兒聞變倉卒，跣一足急逾帳後，從十八騎遁去，遂克太原。其猗氏平陽等處皆降。徐達克河中府，遂會諸將取陝西，造浮橋，攻西安府。元平章王武率官屬軍民降。達遂遣馮勝，進取鳳翔，李思齊率所部奔臨洮。徐達進兵隴州、秦州及鞏昌，乃遣馮勝統兵進逼臨洮。李思齊窮迫，遂舉城降。大軍圍慶陽，王保保率兵來援，為明師所扼，不得至，慶陽城破，張良臣投井中，引出斬之。慶陽平，並下平涼，王保保賀宗哲皆北遁，陝西悉平。徐達等班師還京師。<br>　　上封子九人為王，大封功臣，為公侯伯有差，死者肖像祀之。置六部官，以分理庶務。放元宮人，旁求隱逸及孝弟力田、賢良方正文學之士。建大本堂，命取古今圖籍充其中，延儒臣教授太子諸王。以孔希學襲封衍聖公，孔希大為曲阜縣知縣。<br>　　親耕借田，免輸天下各處田租。未幾，又統免天下田租。命皇后親蠶。命翰林為文，無事浮藻。禁四六文辭。詔天下郡縣皆立學。群臣親老者許歸養。天下大定，惟偽夏主明升。尚據巴蜀。洪武四年正月，上命湯和為征西將軍，同楊璟、廖永忠、周德興、曹良臣等，率舟師自荊湘，由瞿塘趨重慶；傅友德為征虜將軍，同顧時、陳德、汪興祖等，率騎自陝西，由秦隴趨成都。太祖密渝友德曰：「蜀人聞吾西伐，必悉其精銳東守瞿塘，北阻金牛，若出其不意，直搗階、文，門戶既隳，腹心自潰。」友德頓首受命。傅友德進兵，揚言出金牛直搗階、文。<br>　　連戰克階、文、綿、漢四州。廖永忠乃與湯和分道並進，約會重慶府。永忠師行，沿江州縣望風奔附，乘勝抵重慶。明升君臣大懼。其臣劉仁勸升奔成都。母彭氏曰：「事勢如此，縱往成都，不過延命旦夕，何益？不如降也。」升遂面縛銜璧奉表降。蜀地悉平。明升至京師，上封為歸義侯。遣使祭歷代帝王陵寢。置通政使，禁奏事，不許關白中書。縱苑中禽獸，惟以虎縛送光祿寺。禁僧道閒遊，無度牒者，不許越境。每縣只許存寺觀一所，月具結，男女非年過四十者，不許為僧尼。定大明律法。<br>　　上欲相胡惟庸，劉基力言其不可，勿聽，竟相惟庸。惟庸讒劉基，上奪劉基祿，基遂留京師。胡惟庸欲謀亂，忌基，鴆殺之。十三年丞相胡惟庸謀逆，誑言所居井湧灃泉，邀上往觀。<br>　　乘輿將出，內侍雲奇知其謀，勒馬言狀，氣方勃舌，不能達意，上怒其不敬，左右撾捶亂下，奇垂斃，尚手指賊臣第，弗為痛縮。上方悟，登城眺察，見惟庸第內兵甲伏屏帷間數匝。上亟返。遣兵圍其第，罪人一一就縛，悉誅之。上召雲奇，死矣，深悼之，追封右少監，賜葬鍾山。胡惟庸辭連李善長，上赦之。<br>　　宋濂、孫宋慎，坐黨逆被刑，籍其家，械濂至京師。上怒，欲誅之。皇后諫曰：「宋濂親教太子、諸王書，豈若是恝？況濂致仕家居，必不知。」上乃使宋慎茂州安置，至夔州卒。胡惟庸死，上乃思劉基，以基孫封為誠意伯。<br>　　時天下已定，惟元梁王把匝刺瓦爾密據雲南，殺信使。十四年九月，上命穎川侯傅友德為征南將軍，永昌侯蘭玉、西平侯沐英為副將軍，帥師三十萬，以征雲南，上餞於龍江，授以成算，旌旗蔽江而上。友德至湖廣，分遣都督郭英等帥兵五萬，由四川趨烏撒。友德等帥大兵，由辰沅趨貴州。友德等師至普安，元梁王把匝刺瓦爾密，遣平章達裡麻，將精兵十餘萬，屯曲靖，以拒明師。而兵方到，友德倍道疾趨，出其不意，逕至曲靖，忽大霧四塞，衝霧而行，阻水已臨白石江矣。頃之霧霽，達裡麻望見大驚。友德欲濟，沐英曰「不可。」乃整軍臨流欲濟，潛遣數十百人從下流渡，出其後，於山谷間鳴金鼓樹旗幟，為疑軍，達裡麻急撒眾御之，沐英乃拔劍督師濟江。元陣動，明師奮擊，大破之，生擒達裡麻，遂平曲靖。友德分遣蘭玉、沐英帥師趨雲南，而自以眾數萬向烏撒，為郭英等聲援。把匝刺瓦爾密聞達裡麻敗，棄城走，驅妻子俱赴滇池而死。蘭玉、沐英等師至雲南，元右丞觀音保出降，雲南平。自出師至平雲南，僅百餘日。雲南平後，上召傅友德班師，沐英留鎮雲南。<br>　　沐英，定遠人，上初起兵時，養以為子，故命之留守。<br>　　命天下朝覲官，各舉所知一人。遣使求經明行修之士。江夏秀士曾泰，有學行，上以為戶部尚書。皇后馬氏崩。後性恭儉寬仁，每勸上積德，不可枉殺人，上甚賢之。及崩，上終身不立後。詔選高僧，分侍諸王。有僧道衍者，姓姚，名廣孝，蘇州人。幼出家，改名道衍，字斯道，好讀書，工詩文，遇異人傅信。能預知人休咎。文皇在燕邸，廣孝自請於燕王曰：「殿下若能用臣，臣當奉白帽子與大王戴。」至是燕王自求廣孝於上，許之。遣御史錄囚於諸省。頒行科舉成式。定生員巾服之制，上親視，必求典雅，凡三易其制，始定斕衫。詔公侯各還鄉，賜賚有差。時帝大殺京民之怨逆者，李善長請免其戚數人，上大怒，遂賜死。上命大將軍蘭玉征沙漠，蘭玉深入，至捕魚兒海，偵知元主營在海東八十里，遂乘風沙，直薄其營。元主驚遁，玉追千餘里，不及而還。獲元主次子地保奴及后妃公主一百三十餘人。又獲吳王朵兒只等將相官校三十人，男女七萬，馬駝五萬。上大悅，下璽書褒之。玉姦淫元主妃，秋七月師還，上聞其事，切責之。<br>　　二十五年，皇太子標崩，諡曰懿文太子，甚有賢行。及崩，以嫡孫允枚為皇太孫。涼國公蘭玉恃功橫暴，以上數裁抑之，乃聚甲士家奴，伏甲將為變。事覺，磔玉於市，夷其族。一時公侯大吏以至偏裨將卒，坐黨論死者二萬餘人，並前胡惟庸黨，前後所誅共四萬餘人。又帝因元宵燈謎畫一婦人，手懷西瓜，乘馬，而馬後腳甚大。上曰：「彼以皇后為戲謔，蓋言淮西婦，馬後腳大也。」乃大殺京民之不守本分者。又嘗微行，遇一老嫗，呼帝為老頭兒，乃大殺京民之怨逆者。二次所殺，又數萬人。<br>　　此外以疑似誅殺者甚眾。嗚呼！亦慘矣哉！<br>　　帝聰明睿知，神武性成，收攬英雄，平定四海，納諫如流，求賢若渴。重農桑，興禮樂，褒節義，崇教化，制度咸宜，近古以來，未之有也。然性嚴明，果於誅殺，一時開國元勛鮮克令終，此則其所短也。在位三十一年，戊寅閏五月，帝崩，壽七十一歲。太孫允枚即位，是為建文皇帝。以遺詔，遣使諸王入臨。上皇祖考諡曰欽明啟運峻德成功統天大孝高皇帝，廟號太祖。尊母呂氏為皇太后，追尊父懿文太子為興宗孝康皇帝。詔行三年之喪，而不廢政事。卓敬密秦裁抑宗藩，疏入不報。<br>　　於是燕、周、齊、湘、代、岷諸王，頗相煽動。齊泰黃了澄首建削奪之義，齊泰欲先削燕，黃子澄請先削其黨。乃命李景隆至河南，執周王橚及其世子妃嬪送京師，削爵為庶人，遷之雲南。燕王見周王被執，遂簡壯士為護衛，以鉤逃軍為名，致招異人術士。浙江鄞人袁珙，善相術，道衍嘗游嵩山佛寺，遇珙，珙相之曰：「寧磐胖和尚乃爾耶？目三角彯白，形如病虎，性必嗜殺，他日劉秉忠之流也。」衍大喜，至是薦珙於燕王。王使召之至燕，使人與飲於酒肆，王易服雜衛士中，亦入肆飲。<br>　　珙一見即趨拜王前曰：「殿下何自輕若是，殿下異日太平天子也。」王大喜，館珙於道衍僧舍，熒惑守性。四川岳池教諭程濟，通術數，上書言北方兵起，其在明年。朝議以濟妄言，召入，將殺之。濟曰：「陛下幸囚臣，至期無兵，殺臣未晚也。」<br>　　乃囚濟於獄。<br>　　燕王入朝，行皇道而入，登陛不拜。監察御史曾鳳韶，劾王不敬。帝曰：「至親勿問。」戶部侍郎舊敬密奏曰：「燕王智慮絕人，酷類先帝，夫北平者，強乾之地，金、元所由興也，宜徙封南昌，以絕禍本。」上亦不聽。燕王歸即稱疾，久之，遂稱疾篤。太祖小祥，燕王遣世子高熾及其弟高煦、高燧至京師，齊泰、徐輝祖請留之，徐增壽力保其無他。上遣高熾等還，燕王大喜曰：「天贊我也。」上遣使執湘王柏，王怒，焚其宮室美人，己亦乘馬執弓，躍入火中而死。又廢岷王梗、齊王榑、代王桂為庶人。燕護衛百戶倪諒，上告燕官於諒周鐸等陰事，言欲為變，逮係至京，皆戮之。有詔責燕王，王乃佯狂稱疾，走呼市中，奪酒食，語多妄亂。或臥土壤，彌月不蘇。張昺謝貴入問疾，王盛夏圍爐搖顫，曰：「寒甚。」宮中亦杖而行，朝廷稍不以為意。燕府長史葛誠密告昺，貴日：「殿下本無恙。公等勿懈防；恐一旦事不可測。」貴等謀益急。齊泰奏遣內官逮燕府官屬，又密敕北平都指揮使張信，使手執燕王。信驚告其母，母曰：「不可，若父嘗言王氣在燕分，王者不死，非汝所能執也。」信乃往燕邸請見，召人，拜於&#29248;下。燕王佯為風疾，不能言。信曰：「殿下無爾也，有事當以告臣。」王稱疾益堅。信曰：「王果無意乎？臣奉密敕在此，當就執。」王始以誠告之。疾召僧道衍與謀。適簷瓦墮地而碎，王不懌。道衍曰：「天欲殿下易黃瓦耳！」王乃喜，遂與定謀。<br>　　時謝貴等集兵佈陣圍王城，又以木柵斷端禮門。燕王急呼護衛指揮張玉、朱能等將八百人入衛。燕王曰：「彼軍滿城，而吾兵甚少，奈何！」朱能曰：「先擒謝貴、張昺，餘無能為矣。」燕王曰：「是當以計取之。今奸臣遣內官來逮官屬，依所坐名收之。」就令內官召貴、昺付之，將必入，入則縛之。明日，燕王稱疾愈，御東殿，伏兵左右。貴、昺不深慮，果入，為壯士所縛。於是兩廡伏兵盡出，捽葛誠下殿，燕王擲杖起曰：「我何病，為汝輩奸臣所逼耳。」遂曳貴、昺、誠，皆斬之。<br>　　圍者驚相告，貴、昺兵皆潰散，遂據北平。以太祖祖訓有云：「內有奸臣，許藩王起兵，以清君側之惡。」因以誅齊泰、黃子澄為名，去建文年號，仍稱洪武三十二年。號所起兵曰靖難，署官屬，以張玉、朱能、邱福為都指揮僉事。燕王棣上書，請誅奸臣齊泰、黃子澄，詔削燕王屬籍。燕王遣張玉降通州，破薊州，燕兵陷懷來，而開平、龍門、上谷、雲中守將，往往降附。<br>　　時帝方銳意文治，日與方孝孺等討論周官法度，以北兵為不足畏。黃子澄謂北兵素強，不早御之，恐河北遂失。乃以耿炳文佩大將軍印，以李堅、寧忠為左右副將，帥師三十六萬北伐。又命安陸侯吳杰、江陰侯吳高等，帥師並進。擢程濟為軍師，護諸將北行。眾號百萬，數道並進，直搗北平。檄山東、河南、山西三省合給軍餉。帝誡諸將士曰：「一門之內，自極兵威，乃不仁之極。爾將士務體此意，無使朕負殺叔父之名。」<br>　　耿炳文至真定，率所部兵分營滹沱河南北。徐凱率兵十萬駐河間，潘忠駐莫州，楊鬆帥先鋒九千人據雄縣。燕王乘其中秋不備，親率兵破雄縣，楊鬆與麾下九千人皆戰死。王度潘忠在莫州，引兵來救，乃伏兵橋側，匿水中。既而忠等果至，王進兵迎擊，伏兵起，忠腹背受敵，趨橋不得，遂生擒忠。王率師直趨真定，耿炳文部將張保迎降。言耿炳文兵三十萬，先至者十三萬，分營滹沱河南北。燕王以為率兵薄北岸，則南岸之眾渡河，擊之恐難取勝，乃厚撫張保遣歸，使言雄、莫敗狀。令炳文並其軍。保歸，詐言兵敗被執，竊馬逃歸。因言燕兵旦夕且至，若河南兵移並北營，庶可並力禦敵。炳文遽用保言，移其營。燕王遣張玉、譚淵、馬雲、朱能等率兵奮擊。王以奇兵出其背，循城夾擊，橫貫南陣，炳文大敗，奔入真定，斬殺幾五萬，溺死無算。炳文素稱老將知兵，至是敗，帝有憂色，召群臣問計。黃子澄曰：「勝負兵家常事。區區一隅，豈足以當天下之力。願調兵五十萬，四面攻之。眾寡不敵，必成擒矣。」<br>　　曰：「孰堪將者？」子澄曰：「李景隆文武全才也。」帝然之。<br>　　親餞景隆於江滸，召耿炳文還京師。李景隆乘傳至德州，收集耿炳文敗亡將卒，並調各路軍馬五十萬，進營於河間。燕王聞之。呼景隆小字曰：「李九江膏梁豎子耳，寡謀而驕，未嘗習兵，付以五十萬眾，是自坑之也。」乃謀出外以誘之。<br>　　初，太祖諸子，燕王善戰，寧王善謀。帝恐寧王與燕合，詔削寧王三護衛，燕王聞之喜曰：「取大寧必矣。」乃遣寧王書，告以窮蹙求解，而陰帥師趨大寧，駐師城外。燕王單騎入城會寧王，執手大慟，言北平旦夕且破，非吾弟表奏，吾死矣。寧王為草表謝，請赦其罪。居數日，情好甚洽，燕王辭去。寧王出餞郊外，伏兵起，遂擁寧王及妃妾、世子、寶貨還北平。<br>　　李景隆聞燕師攻大寧，遂帥師進攻北平。都督瞿能奮勇，與其二子率精騎千餘，殺人張掖門，城幾破。景隆忌其成功，使人止之。於是城中守益堅，燕王以拔大寧之兵，還擊之。城中兵亦出，內外夾攻，景隆不能支，遂敗。走還德州。黃子澄等匿不以聞，但云天寒，暫屯德州，俟明春大舉。<br>　　二年四月，景隆又自德州進兵，過河間，與郭英、吳杰等合軍六十萬，號百萬，次於白溝河，與靖難兵合戰，都督平安、瞿能父子率眾奮擊，矢石如雨，殺傷甚眾。南軍飛矢如注，射燕王馬，馬三被槍，三易之，馬卻，阻於堤，幾為瞿能所及。<br>　　燕王急走登堤，佯麾鞭，若招後繼者。景隆疑有伏，不敢上堤，會旋風忽起，折南軍大將旗，南軍大亂，崩聲如雷，瞿能父子力戰而死。燕王因命每次風縱火，焚其諸營。於是郭英等潰而西，景隆潰而南，被殺溺死者二十餘萬人。靖難兵入德州，燕王帥師圍濟南，山東參政鐵鉉、統兵盛庸等悉力抗御，大挫燕兵。燕王命決堤水灌城，城中大懼。鉉曰：「無恐。」乃詐令軍民出降，請燕王無帶多兵入城。王大喜，許之，遂止灌。鉉定計，伏以炮擊城。城將破，鉉書高皇帝神牌懸城上，燕兵不敢擊。燕兵圍濟南三月，不能破。因勇士開門侯王入，懸鐵板伏城上，下之。發太早中燕王馬首，王驚，易馬而馳。王大怒，乃解去。鐵鉉、盛庸等乘勢復德州，兵勢稍振。上召李景隆還，以鐵鉉為兵部尚書，盛庸為平燕將軍，以御北軍。熬王率兵至汶上，掠濟寧，盛庸、鐵鉉躡其後，營於東昌，燕兵向東昌，庸與鉉等背城而陣，具列火器毒弩以待。燕軍至，即鼓噪前薄之，盡為火器所傷。會平安兵至，與庸軍合，於是庸麾兵大戰。<br>　　燕王以精騎衝左翼，入中堅，庸軍圍燕王數重。朱能率藩騎衝入，奮力死戰，翼熱王出。張玉不知王出，突入陣救之，沒於陣。庸軍乘勝擒斬萬餘人。蒸兵大敗，遂北奔。庸促兵追之，擊殺無算。燕王獨以一騎殿後，追者數百人，諸將以奉帝詔，莫敢加刃。適高煦領指揮華聚等至，擊退庸兵而去。北平大震，僧道衍謂燕王曰：「前固已言之，師行必克，但費兩日耳。兩日，昌字也，自此全勝矣。」與朱能力勸復起兵前進。燕王自撰文，祭陣亡將士張玉等，涕零如雨，自褫所服袍焚之，以衣亡者。引兵而前。盛庸及靖難兵大戰於夾河，忽東北風大起，塵埃障天，庸軍中昏暗，不辨咫尺。燕兵大呼，乘風縱擊，庸軍大敗，踏踐死者無箅，遂還保德州。燕王遣都指揮李遠燒南軍積聚。遠等至濟寧，焚糧船數萬艘，糧數百里，軍資器械俱為煨燼。德州糧餉遂艱，京師大震。<br>　　燕王棣發北平，決計直趨金陵，帥師南下，陷東阿，入沛縣。平安等與燕兵戰於淝河，燕設伏以敗南軍。安驍將火耳灰者、哈三帖木耳俱被擒。平安退屯宿州。燕兵陷蕭縣，總兵何福、都督平安等師屯靈璧。上命徐輝祖帥師會何福等，與靖難兵大戰於齊眉山。何福擊破燕軍，斬燕將陳文於陣。平安轉戰而前，遇燕王於北阪。王急，幾為安槊所及，安馬忽&#36471;，不得前。燕番騎指揮王騏躍入陣，援燕王得脫。南軍勇氣百倍，一時傳言靖難兵敗北歸。廷臣有曰：「燕兵北矣，京師不可無兵。」<br>　　乃召徐輝祖還京。何福孤軍無援，燕遣輕騎截南軍糧餉，何福下令，移營靈壁以就糧。燕兵劫糧，平安等帥師救之。為燕伏兵所敗。何福、平安等入營堅守，燕兵圍之。是夜，福下令，期明日聞炮三聲，即突圍出師，就糧於淮河。明日未旦，燕軍攻靈壁營，燕王帥諸將先登，軍士蟻附而上：燕兵三震炮，福軍誤以為己炮，急趨門，門塞不得出，營中紛擾，燕兵急攻之，遂破其營。何福遁走，平安被執，南軍勢益衰。時駙馬都尉梅殷，尚高帝長公主，鎮守淮安，悉心防禦。<br>　　燕王來假道，殷拒之甚嚴。燕王不得道，乃渡泅水，攻盛庸。<br>　　盛庸帥馬步兵數萬，戰艦數千，列營南岸。燕王令舷舟編筏，揚旗鼓噪，若將渡者。潛遣邱福、朱能、狗兒等西行二十里，以小舟潛渡出庸後，漸近庸營，連舉炮，南軍驚走。庸股栗，不能上馬，遂單舸脫去。燕兵盡得其戰艦，渡淮駐南岸，樊士信死之。燕兵陷盱眙天長，進至揚州，守將崇剛、監察御史王彬死之。燕兵至高郵，遂陷儀真。詔天下勤王。儀真既破，北舟往來江上，旗鼓蔽天。燕王駐師江北，朝廷六卿大臣多為自全計，求出守城，都城空虛，遣使四出，徵兵勤王。<br>　　方孝孺請於帝，以呂太后命，遣慶城郡主如燕師議和，以割地分南北為請。郡主，燕王從姊也。燕王見郡主哭，郡主亦哭。燕王問：「周齊二安在？」郡主言：「周王召還，未復爵，齊王仍拘囚。」燕王悲不自勝。郡主徐申割地議，燕王曰：「凡所以來，為奸臣耳。皇考所分吾地，且不能保，安望割也。為我謝天子，吾與上至親，無他意，但得奸臣之後，謁孝陵，朝天，求復典章之舊，免諸王之罪，即還北平，只奉藩輔。更為我語諸弟妹，吾幾不免，賴宗廟神靈，相見有日矣。」郡主還，具言之。上出與方孝孺議，孝孺曰：「長江天塹，但盡燒江北船，北師豈能飛渡耶！」燕王兵至浦子口，盛庸諸將逆戰，敗之。會高煦引北騎至，燕王大喜，撫煦背曰：「勉之，世子多疾，事成，吾以汝為太子。」於是煦殊死戰。燕王帥精騎直衝庸陣，庸軍小卻。帝遣都督僉事陳瑄，帥舟師往援盛庸，瑄乃降燕。埴具舟至江上，來迎熱王，王乃誓師渡江。庸所駐海艘，列兵沿江，上下二百里，皆大驚愕。師漸近岸，庸等整眾以御。<br>　　燕王麾諸將鼓噪先登，以精騎數百衝庸軍，潰，迫奔數十里，庸單騎走，餘將士皆降燕。燕兵招降鎮江而進，方孝孺請令諸王分守城門。乃命谷王穗、安王楹分守都城門，帝會群臣慟哭。<br>　　或勸帝且幸浙，或曰不如幸湖湘。方孝孺請堅守京城以待援。<br>　　萬一不利，車駕幸蜀，收集士馬，以圖後舉。齊泰奔廣德州，黃於澄奔蘇州。帝歎息曰：「事出汝輩，而今皆棄我去乎！」長吁不已，燕王整兵而進，屯金川門。時谷王穗與李景隆守金川門，遂開門降。魏國公徐輝祖率師迎戰，敗績。京城破。朝中文武俱迎降。帝命左右摔徐增壽至，蓋增壽通燕，時為燕地，以致帝敗也。帝大恨，責以大義，遂手刃之。急命舉火焚大內，皇后馬氏赴火死。上欲自殺，翰林院編修程濟曰：「不如出亡。」<br>　　少監王鉞跪進曰：「昔高帝升遐時，有遺篋，曰臨大難可開，謹收藏奉先殿之左。」群臣齊言：「急出之。」俄而舁一紅篋至，四圍俱固以鐵，二鎖亦灌以鐵，帝見而大慟。程濟急碎篋，得度牒三張，一名應文，一名應能，一名應賢，袈裟、僧帽、僧鞋、剃刀俱備，白金十錠，朱書篋內：「應文從鬼門出，餘從水關御溝而行，薄暮會於神樂觀之西房。」帝曰：「數也。」程濟即為帝祝發，吳王教授楊應能願祝發隨亡。監察御史葉希賢曰：「臣名賢，應賢無疑。」亦祝發，各易衣披牒，凡五六十人，俱矢從亡。帝曰：「多人不能無生，得失宜各從便。」九人從帝至鬼門，而一舟艤岸，為神樂觀道士王升，見帝叩頭稱萬歲，曰：「臣固知陛下之來也。疇昔之夜，高皇帝見夢，令臣至此耳。」乃乘舟至太平門。升導至觀，已薄暮矣。俄而，楊應能、葉希賢等十三人同至，共二十四人。帝曰：「今後但以師弟稱呼，不必拘主臣禮也。」約定左右不離者三人，楊應能、葉希賢俱稱比丘，程濟稱道人，給運衣食者六人，馮凗、郭節、宋和、趙天泰、王之臣、牛景先；餘俱遙為應援。黎明，取道溧陽而去。帝在位四年。孝敬寬和，仁慈節儉，尊賢禮士，一時風俗醇厚，天下共愛戴之。惜乎拘泥古禮，擅改祖制，庸腐拘執，無駕馭雄才，遂及於難。<br>　　初，帝在官分別時，兵部侍郎廖永請於帝。匿帝長於文煃以去，寄於黎平土司曾長官家，遂姓曾氏。平以少妹妻之。其後複姓朱氏，至後嗣繁衍。帝遁後，先入蜀，未幾入滇。嘗往來浙東、天台、廣西、雲貴諸寺中。正統五年，出滇南，語寺僧曰：「我建文皇帝也。」寺僧大懼。白思恩州官，轉迎至藩司堂，南面跌坐，身稱原姓名。送至京，朝廷命當時太監吳亮審視，建文帝一見亮，輒曰：「汝非吳亮耶？」亮曰：「非也。」<br>　　建文帝曰：「吾昔御便殿，食子鵝，賜汝肉，汝手執壺，我棄肉於地，汝據地，狗餂之，乃云非是耶？」亮伏地哭。建文左趾有黑痣，摩視之，持其踵復哭，不能仰視，退而自經。於是迎建文入西內，宮中人俱呼為老佛。程濟聞之，乃散去。建文帝二十六歲出亡，歸京時，年六十四歲，後以壽終，葬於西山。<br>　　不封不樹，此是後話。時京城既破，諸王及文武臣僚，皆詣燕王勸進。燕王命駕謁孝陵畢，然後入城。七月朔旦，大祀天地於南郊，遂詣奉天殿即皇帝位，是為太宗文皇帝。詔是年仍稱洪武三十五年，以明年為永樂元年。復周王橚、齊王榑封爵，清官三日，諸宮人女官內官多誅死，惟得罪於建文帝者乃得留。<br>　　上詰問宮人內侍，以建文帝所在，皆指認皇后屍應焉。乃出屍於煨燼中，哭之曰：「小子無知，乃至此乎。」召翰林侍讀王景，問葬禮當何如？」景對曰：「當葬以天子之禮。」從之。遷呂太后於懿文陵，降封懿文太子之子允熥、允火堅、允熙俱為郡王，尋降為庶人，後皆不得其死。幽建文帝少於於廣安宮，後不知所終。榜奸臣齊泰、黃子澄等百餘人出賞格收之。自是以告訐擒獲得官者甚眾，乘機仇劫者紛紛。文皇召徐輝祖親問，取伏狀。輝祖惟書其父有開國功勞，子孫免死而已。文皇大怒，勒歸私第，革其祿俸。初，道衍密薦方孝孺於文皇，至是文皇召孝孺至，孝孺衰經號慟闕下。文皇欲令草即位詔，孝孺大書曰：「死則死耳，詔不可草。」擲筆於地，且哭且罵。文皇大怒，族誅之。一時坐孝孺族黨死者八百七十餘人。兵部尚書鐵鉉被執至京，陛見，背立廷中，大罵不屈，遂寸磔之。文皇命舁大鑊至，納油數斛熬之，投鉉屍，頃刻成炭。文皇命導其屍使朝上，輾轉向外，文皇命內侍用鐵棒十餘夾持之使北面，笑曰：「爾今亦朝我耶？」<br>　　語末畢，油沸蹙濺起丈餘。諸內侍手糜爛，棄棒走，屍仍反背如故。上大驚，命葬之。戶部侍郎卓敬，禮部侍郎陳迪，刑部尚書暴昭，右副都御史練子寧，禮部侍郎黃觀，大理寺丞鄒瑾，僉都御史司中，大理寺少卿胡閏，刑部尚書侯泰，監察御史高翔、王度、董鏞、巨敬，宗人府經歷宋征等，俱不屈，悉慘誅之，皆夷其族。執黃子澄、齊泰至京，皆誅之。夷其族。一時諸臣妻女，死節稍不力者，或給配象奴，或發教坊為妓，或縱軍遍淫之，發為娼，死則裸暴其屍。此外或與妻奴闔家自盡，或痛哭自盡，或不屈被殺，或遁跡自全者，不可勝數。僉都御史景清，知建文帝出亡，猶思興復，詭自歸附。會靈台官奏，文曲星犯帝座甚急，其色赤。八月望日早朝，清獨衣緋衣而入，疑焉。朝畢，清奮躍而前，將犯駕。文皇急命左右收之，得衣衽中佩劍。清知志不遂，乃起立謾罵。命抉其齒，含血直噗御袍。文皇命剝其皮，實以草，係長安門，碎磔其骨肉。是夕，精靈迭見。車駕過長安門，索忽斷所械，皮趨前數步，為犯駕狀。上大驚，乃命燒之。已而上晝寢，夢清杖劍追繞御座。覺曰：「清獨為厲耶？」命赤其族，村裡為墟。大封靖難功臣，邱福、朱能、張武、鄭亨、顧成、王聰、陳圭、孟善、鄭亮、王忠、徐忠、張信、李遠、張輔、譚忠等，各論功封賞有差，立妃徐氏為皇后。欲知後事如何，且聽下回分解。<br>　　<br>　　</font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷代興衰演義 </a>>> </font></td>
     <td width="60%" align=right><a href=34.htm>上一篇</a> &nbsp;&nbsp;&nbsp;&nbsp; <a href=36.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>