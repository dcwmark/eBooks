<html>
<head>
<title>開放文學--歷代興衰演義--第十七回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷代興衰演義 </a>>> </font></td>
     <td width="60%" align=right><a href=15.htm>上一篇</a> &nbsp;&nbsp;&nbsp;&nbsp; <a href=17.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第十七回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>漢光武復中興一十三帝</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　詞曰：<br>　　豪傑千年往事，漁樵一曲高歌。烏飛兔走疾如梭，眨眼風驚而過。妙算龍韜虎略，英豪鐵馬金戈。爭名奪利竟如何，必有收場結果。<br>　　卻說世祖光武皇帝，姓劉名秀，字文叔。景帝第十子長沙定王發之後。發生舂陵節侯買。舂陵，即南陽白水鄉也。買長子戴侯熊渠襲爵，買少子外為鬱林太守；生巨鹿都尉回，回生南頓令欽，欽生秀於南頓，有嘉禾一莖九穗之瑞，故名曰秀。<br>　　乙酉六月，即皇帝位於高&#38429;南，大赦，改元建武元年。上以寇恂文武足備，有牧民御眾之才，拜恂為河內太守。恂調餱糧，治器械以供軍，未曾乏缺。時朱鮪堅守不下，帝以廷尉岑彭曾為鮪校尉，令往說之。鮪日：「大司馬被害時，鮪預其謀，又諫更始毋令蕭王北伐，自知罪大，不敢降。」彭還報。帝曰：「舉大事者，不忌小怨。鮪降，官爵可保，況誅罰乎。河水在此，吾不食言。」彭復以告。鮪面縛詣河陽降。帝解其縛，拜平狄將軍，封扶溝侯。<br>　　十月，軍駕入洛陽，遂定都焉，立祖廟於洛陽。劉恭知赤眉必敗，密教盆於歸璽綬。刁為辭讓之言，及正旦大會，盆於下&#29248;解玉綬，叩頭曰：「今設置縣官，而為賊如故，四方怨恨，此皆所立非人所致，願乞骸骨，以避賢路。如必欲釘盆子以宣塞責，無所逃死。」因涕泣欷歔.崇等避席頓首曰：「臣無狀，負陛下，請後不敢。」因共抱持盆子，帶以璽綬，既罷，出，各閉營自守，三輔安然。稱天子聰明。百姓爭還，長安市裡且滿。後二十餘日，復出大掠如故。長安城中糧盡，赤眉縱火殺掠，遂入安定北地，鄧禹引兵至長安，軍昆明池，謁高廟，收十一帝神主，送詣洛陽。赤眉欲西至上隴，隗囂擊破之，又遇大雪，人多凍死，及復還，發掘諸陵，取其寶物，污辱呂太后屍。鄧禹擊之，不利，禹乃出之雲陽。赤眉復入長安。鄧禹威名日損，又乏糧食，數戰不利，帝乃遣偏將軍馮異代禹，征禹還。禹慚受任無功，要與異共攻赤眉，異曰：「赤眉尚多，可以恩信傾誘，難猝用兵破也。」禹不聽，遂戰，大敗，禹以二十四騎脫歸宜陽。異棄馬奔回溪，歸營堅壁自守。馮異再整兵，與赤眉約期會戰，使壯士變服，與赤眉兵同，伏於道側。旦日，赤眉攻異，異縱兵大戰。日昃，賊氣衰，伏兵猝起，衣服相亂，赤眉驚潰，追擊，大破之。赤眉餘眾東向宜陽。帝親勒六軍，嚴陣以待之。赤眉驚恐，遣劉恭乞降曰：「盆子將百萬眾降，陛下將何以待之？」帝曰：「待汝以不死耳！」盆子及相徐宣以下三十餘人，肉袒降。上所得傳國璽綬，積兵甲宜陽城西，與熊耳山齊。赤眉尚有十餘萬人，帝令縣廚皆賜食。明日，大陳兵馬臨洛水，令盆子君臣列觀。帝謂樊崇等曰：「得毋悔降乎？」<br>　　徐宣叩頭曰：「今日得降，猶去虎口歸慈母，誠歡誠喜，無所恨也。」帝曰：「卿所謂鐵中錚錚，傭中佼佼者也。」帝憐盆子，以為趙王郎中，賜樊崇等洛陽田宅。其後樊崇、逢安以反誅；徐宣、楊音卒於鄉里；劉恭為更始報仇，殺謝祿，自投獄，帝赦不誅，後為更始子壽光、候鯉所殺。盆子後病失明，賜滎陽均輸地，使食其稅終身。<br>　　初，帝之討王郎也，漁陽太守彭寵發突騎以助軍，轉糧食前後不絕，帝以為大將軍，封列侯。及帝追銅馬至薊。寵自負其功，意望甚高，帝接之，不能滿其意，以此懷不平。吳漢、王梁皆寵所遣，並為三公，而寵無所加，愈怏怏。至是有詔征寵入朝，其妻及所親信吏皆勸勿就征，遂發兵反。幽州牧朱浮以書責之曰：「往時遼東有豕，生子白頭，異而獻之。行至河東，見群豕皆白，懷慚而返。以子之功，論於朝廷，猶白豕也，今乃愚妄，自比六國，豈不誤哉！」寵不聽，攻朱浮於薊，寵又遣使誘耿況同反，況斬其使。涿郡太守張豐反，與彭寵連兵，朱浮上書求救。浮城中糧盡，會耿況遣兵來救，浮乃得脫，薊遂降寵。寵自稱燕王，攻拔右北平、上谷數縣，北連匈奴，南結張步及富平獲索諸賊，聲勢大張。征虜將軍蔡遵等討張豐，斬之。帝詔建威大將軍耿拿，進擊寵，弇使其子舒襲擊匈奴，斬匈奴兩王，寵退走。寵齋居密室，蒼頭子密等三人因寵臥寐，共縛於&#29248;，矯寵命，使諸吏歸休。縛其奴婢，又以寵呼其妻，妻入驚曰：「奴反？」奴擊其頰。寵急呼曰：「趣為諸將軍辦裝。」兩奴將其妻入取寶物，使妻縫兩縑囊裝之，昏夜後，解寵手，令作記，告城門校尉速開門。書成，斬寵及妻頭，馳出城，詣闕。寵尚書韓立等立其子午為王，國師韓利斬之，詣蔡遵降。帝封子密為不義侯，燕地悉定。淮南李憲，王莽末為虛江連帥，因據廬江，稱王四年，稱帝三年。揚武將軍馬成破走之，其軍士帛應斬之以降。<br>　　初，梁王劉承之叛更始也，使沛人周廷等攻下濟陰、山陽、沛、楚、淮、陽、汝南等地，又遣使拜西防賊帥佼僵為橫行將軍，東海賊帥董憲為翼漢將軍，瑯琊賊帥張步為輔漢將軍，遂專據東方，未幾稱帝於睢陽。更始將蘇茂降永，張步治兵於劇，遣將巡泰山、東萊、城陽、膠東、濟南、齊郡、北海，皆下之。<br>　　帝遣虎牙大將軍蓋延克睢陽，劉永走保湖陵，延遂定沛、楚、臨淮等地。帝使大中大夫伏隆持節使青、徐二州，招降郡國。<br>　　青、徐群盜聞永敗，皆惶怖請降，張步獻蝮魚，帝以步為東萊太守。劉永立董憲為海西王，張步為齊王。步貪王爵，降而復叛，執殺伏隆而受永封，據郡十二，劉永將慶吾斬永首以降，蘇茂、周建復立永於紆為梁王，帝遣捕虜將軍馬武，騎都尉王霸，圍劉紆、周建於垂惠。時吳漢、耿弇擊富平、獲索於平原，大破之，因詔弇進討張步。平敵蔣軍龐萌，為人遜順，帝信愛之，嘗稱可以托孤寄命，使與蓋延共擊董憲。時詔書下延而未及萌，萌疑延譖己，遂反。襲延軍，破之。與憲連和，攻破彭城。帝怒，自將討之，與諸將書曰：「吾嘗以龐萌為社稷臣，將軍輩得毋笑其言乎？其各厲兵秣馬會睢陽。」董憲使蘇茂、佼僵助龐萌，圍桃城。帝時幸蒙，自將輕兵馳赴之，去桃城六十里，休息養銳以挫其鋒。時大司馬吳漢在東郡，馳使召之，大破之。萌等悉兵攻桃城。城中聞車駕至，眾心益固，二十餘日不下，萌眾疲困。吳漢等軍皆至，帝乃帥兵親自督戰。萌等走從董憲。帝四面攻憲，大破之，佼僵降，蘇茂奔張步，董憲、龐萌走郯。又走朐，吳漢拔朐，斬董憲、龐萌。劉紆軍士高扈，斬紆以降。耿弇進討張步，拔祝阿，破其軍，斬其將費邑，攻下西十餘城。遂定濟南，進兵破臨淄。張步將兵二十萬攻弇，弇與步戰，飛矢中股，弇以佩刀截去之，左右無知者，遂大破之。時帝在魯，聞弇為步所攻，自往救之，未至，強弩將軍陳俊謂曰：「劇虜兵盛，可且閉營休士，以待上來。」弇曰：「秉輿且到，臣子當擊牛釃酒以待百官，反欲以賊遺君父乎？」乃出兵大戰，復大破之，弇知步困，將退，乃預置左右翼伏以待之，人定時，步果引去，伏兵起縱擊，追至巨洋昧水上，死屍相屬，收其輜重二千餘輛。步還劇，帝至勞軍，進幸劇。弇復追張步，步奔平壽，蘇茂救之。帝遣使告步、茂，能相斬以降者，封為列侯，步遂斬茂以降，入據其城，眾尚十餘萬，輜重七千餘輛，皆罷遣歸鄉里，封步為安邱侯。後步謀逃奔臨淮，亡入海，陳俊擊斬之，江淮、山東悉平。耿弇降五校餘黨，齊地悉平。弇為將，平郡四十六，攻城三百，未嘗挫折焉。偽漢盧芳詐稱武帝曾孫，立為平西王，又稱漢帝，十三年，奔入匈奴，越三年來降，封代王。時天下大定，惟隴蜀未下。初，隗囂據隴，今陝西臨洮、鞏昌、甘肅等地；公孫述據蜀，今四川成都等地。又南鄭人延岑起兵據漢中，漢中王嘉擊降之，有眾數十萬。未幾，延岑反，漢中王嘉敗走。岑據漢中，因寇順陽，鄧禹擊破之，延岑奔蜀。時公孫述稱帝，以岑為大司馬，封汝寧王。隗囂降於漢，帝待以殊禮，稱其字季孟而不名。囂遣馬援奉書詣洛陽，覘帝動靜。援還，盛稱上威德，囂不之信。<br>　　初，更始時，平陵竇融據河西，自稱五郡大將軍。五郡者：酒泉、張掖、金城、武威、敦煌也，俱在陝西行都司。融欲事漢而未能自通，乃以隗囂受建武正朔，遣長史劉鈞等奉書詣洛陽，帝賜以璽書，授融為涼州牧。公孫述使田戎出江關，招其故眾，欲取荊州，不克。帝詔隗囂伐蜀，囂不從，帝遣耿弇等七將軍從隴伐蜀，先使中郎將來歙，喻旨於囂。囂猶豫，歙欲刺之，囂起，勒兵將殺歙，歙仗節就車而去，囂遂反。諸將與囂戰，大敗，各引兵下隴，退而東。帝詔耿弇軍漆，馮異軍栒邑，蔡遵軍汧.初，馬援聞囂欲貳於漢，數以書責譬之，囂怒。<br>　　及囂反，援上書請詣行在，極陳滅囂之術。帝召之，援具陳謀畫。帝因使援將突騎五千，往來游說，離囂支黨。囂乘勝，使王元、行巡將二萬人下隴，進而東，遣行巡取栒邑。馮異馳兵潛往閉城，偃旗鼓。巡不知，馳赴之，異建旗鼓而出，巡軍驚亂，追擊，大破之。蔡遵亦破王元於汧.於是北地諸豪長悉叛囂來降。隗囂稱臣於公孫述，述立囂為朔寧王。來歙將二千餘人，伐山開道，從回中竟襲略陽，斬其守將金梁。囂大驚曰：「何其神也？」帝聞得略陽，甚喜，諸將爭趨略陽，帝皆追還，曰：「囂亡要城，必來攻，曠日持久而城不下，乃可乘也。」囂果悉以精銳圍略陽。歙固守，不能下。帝乃自將征囂，至高平第一，竇融帥五郡太守乃羌虜小月氏等，與大軍會，帝善之。<br>　　置酒高會，待以殊禮。遂數道上隴，進而西，使王遵招囂將牛邯，降之，拜邯大中大夫。於是囂將十三人，屬縣十六，眾十餘萬皆降，囂將妻子奔西城。帝勞賜來歙，班坐絕席，在諸將之右，賜歙妻縑千匹。進幸上邽，詔告囂曰：「若束手自詣，父子相見，保無他。囂終不降，乃誅其子恂，使吳漢、岑彭圍西城，封竇融為安豐侯，遣西還所鎮。潁川盜起，帝還宮六日，自將討平之。隗囂病且餓，恚憤而卒，少子純立為王。來歙帥馮異等五將軍，討隗純於天水。來歙等攻破落門，隗純降，王元走蜀，隴右悉平。<br>　　帝因討蜀，遣征南大將軍岑彭攻田戎等，不克，遣吳漢發荊州兵，凡六萬餘人，騎五千匹，會荊門。岑彭裝戰船數十艘，直衝浮橋，順風並進，蜀兵大亂，長驅入江關，軍無擄掠，百姓大喜，爭開門降。田戎走保江州。彭到江州，以城固糧足難猝拔，留馮駿守之，自引兵乘利，直詣&#22443;江，攻破平曲，遂收其米數十萬石。吳漢留夷陵，裝露橈繼進。公孫述以王元為將軍，使與領軍環安拒河池。來歙等進攻元安，破之，蜀人大懼，使客刺歙，未果。歙馳召蓋延，延悲哀不已，歙叱之曰：「虎牙，何敢然！今使者中刺客，無以報國，故呼巨卿，欲屬以軍事，而反效兒女子涕泣乎？」延收淚受誡。歙自書表曰：「昨夜入定後，臣為賊所傷，中臣要害，臣不敢自惜，誠恨奉職不稱，以為朝廷羞。夫理國以得賢為本，大中大夫段襄，骨鯁可任，願陛下裁察。」投筆抽刀而絕。帝得書流涕，詔以揚武將軍馬成代之。帝自將征公孫述，次長安。述使延岑拒廣漢，侯丹拒黃石。岑彭使輔威將軍臧官從涪水上平曲，拒延岑。岑彭自分兵下還江都，溯都江而上，襲擊侯丹，大破之，因晨夜兼行二百餘里，竟拔武揚，使精騎馳擊廣都，去成都數十里，勢若風雨，所至皆奔散。蜀地震動，或勸述降，述曰：「廢興，命也，豈有降天子哉？」述使人詐為亡奴，降岑彭，夜刺殺彭。<br>　　吳漢代領其軍，馮駿拔江都，獲田戎。吳漢乘勝，以步騎二萬進擊成都，去城十餘里，阻江北為營，作浮橋，使副將劉尚將萬餘人屯江南，相去二十餘里，帝聞之大驚。使人讓漢曰：「公輕敵深入，又與劉尚分營，賊出兵縱公，而以大兵攻尚，尚敗，公即敗矣。可急引兵還廣都。詔書到，述果使謝豐、袁吉出攻漢，使別將劫劉尚。漢饗士秣馬，夜銜枚，與尚合軍。豐等不知，引兵攻江南。漢悉兵迎戰，大破之，斬豐吉，引兵還廣都。<br>　　自是漢與述戰於廣都、成都之間，八戰八克。述危困，乃悉散金帛，募敢死士五千餘人，以配延岑。岑於市橋偽建旗幟挑戰，潛遣奇兵，出漢軍後，襲破漢。漢墮水，緣馬尾得出。漢具船欲遁，蜀郡太守張堪止之，漢從之。臧宮拔綿竹，破涪城、繁郫，與漢會於成都。述自將攻漢，使延岑拒宮大戰，三戰三勝，自旦及日中，軍士疲乏，漢因使護軍高午、唐邯將銳卒擊之，述兵大亂，午刺述洞胸，左右輿入城，夜死。明旦，延岑以城降。蜀地悉平，詔竇融與五郡太守入朝，賞賜恩寵，傾動京師，拜冀州牧。後融年七十有八而卒，諡曰戴候。自是而天下復歸一統矣。<br>　　吳漢自蜀整旅而還，大封功臣，鄧禹等三百六十五人為列侯，已封者加邑，已沒者封其子孫。鄧禹有子十三人，使各習一藝，修整門庭，教養子孫，皆可為後世法。<br>　　帝偃武修文，皆令列侯就第，不煩以政事，不使以吏職，而善全之。初起太學，帝親幸之，稽式古典，修明禮樂，煥然文物可觀。嚴光，本姓莊，字子陵，少與帝同學，甚相善。及帝即位，光乃改姓名，隱身不見。帝思其賢，令人物色訪之。<br>　　後齊國上言，有一男子披羊裘，釣澤中。帝疑是光，乃備安車元纁，遣使騁之，三反而後至。車駕即日幸其館，光臥不起，帝即其臥所，撫光腹曰：「咄咄子陵，不可相助為理耶？」光乃張目熟視曰：「昔唐堯著德，巢父洗耳，士各有志，何相迫乎？」帝曰：「子陵，我竟不能下汝耶？」於是升輿，歎息而去。復引光入，論道故舊，相對累月，因共偃臥。光以足加帝腹上。明日，太史奏：客星犯帝座甚急。帝笑曰：「朕與故人嚴子陵共臥耳？」除為諫讓大夫，不就，乃耕於富春山，以壽終于家。帝如南頓，賜吏民南頓田租一歲，吏民固請十歲，帝復增一歲。帝如章陵，時改白水鄉為章陵縣，修園廟，祀舊宅，觀田廬，置酒作樂，賞賜故舊。時宗室諸母，因酣悅，相與語曰：「文叔少時謹信，與人不款曲，惟直柔耳，今乃能如此。」<br>　　帝聞之，大笑曰：「吾治天下，亦欲以柔道行之。帝妹湖陽公主，嫁為鄧晨之妻，新寡，帝與共論群臣，微觀其意。至宋宏，主曰：「宋公威容德器，群臣莫及。」後宏被引見，帝令主在屏風後，謂宏曰：「諺雲，『貴易交，富易妻』。人情乎？」宏曰：「臣聞貧賤之交不可忘，糟糠之妻不下堂。」帝固謂主曰：「事不諧矣！」湖陽公主蒼頭白日殺人，因匿主家，吏不能得。及主出行，蒼頭驂乘，洛陽令董宣於夏門亭侯駐車叩馬，以刀畫地，大言數主之失，叱奴下車，因格殺之。主即還營訴帝。帝大怒，召宣欲棰殺之。宣叩頭曰：「願乞一言而死。」帝曰：「欲何言？」宣曰：「陛下聖德中興，而縱奴殺人，將何以治天下乎？臣不須捶，請得自殺。」即以頭擊楹，血流滿面。帝令小黃門持之，使宣叩頭謝主。宣不從，強使頓之。宣兩手據地，終不肯俯。主曰：「文叔為白衣時，藏亡匿死，吏不敢至門，今為天子，威不能行一吏乎？」帝笑曰：「天子不與白衣同。」因敕強項令出，賜錢三十萬，宣悉以分諸吏，由是搏擊豪強，京師莫不震栗。帝欲封陰貴人兄興為列侯，興固辭。貴人問其故，興曰：「外戚家苦，不知謙退，富貴有命，人當知足。」貴人感其言，深自降抑，帝甚善之。<br>　　帝令天下州郡檢復墾田戶口，於是刺史太守多為詐巧，優饒豪右，侵刻羸弱。時諸郡各遣使奏事，常見陳留吏牘上有書，視之云：「潁川宏農可問，河南南陽不可問。」帝詰問吏因由，吏不肯說，托言於長安街上得之。帝怒。時皇子東海公陽，年十二，在幄後，言曰：「吏受郡敕，欲以墾田相方耳？」帝曰：「既如此，何故言『河南南陽不可問』？」對曰：「河南帝城，多近臣；南陽帝鄉，多近親，田宅逾制，不可為準。帝令虎賁將詰問吏，吏乃首服，如東海公對。上由是益奇愛陽。遣謁者考實二千石長吏阿枉不平者。帝欲立東海公陽為太子，而未發，會郭后寵衰，數懷怨懟，上怒之，遂廢后而立貴人陰氏為後。<br>　　郭后既廢，太子強意不自安，辭太子位，帝因廢太子強為東海王，而立東海王陽為太子，改名莊。帝以強去就有禮，以魯益東海，食二十九縣，賜虎賁旄頭，設鐘篪之樂，擬於乘輿。以郭后弟郭況為大鴻臚，帝數幸其第，賞賜金帛無數，京師號郭家為金穴。後郭后及故太子強俱得令終。時天下太平，交趾女子征則、征貳反，拜馬援為伏波將軍，討平之。帝每旦視朝，日昃乃罷。數引公卿郎將，議論經理，夜分乃寐，總攬朝綱，審時度力，事無過舉，休養生息。恐勤兵於遠，辭西域之請都護，身致太平，匈奴畏服，兵革不興，其中興之美，比少康焉。<br>　　在位三十三年崩，壽六十二歲。太子莊立，是為明帝，以定都洛陽，謂之東漢，至獻帝而漢室三分。欲得其詳，下回便見。<br>　　<br>　　</font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷代興衰演義 </a>>> </font></td>
     <td width="60%" align=right><a href=15.htm>上一篇</a> &nbsp;&nbsp;&nbsp;&nbsp; <a href=17.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>