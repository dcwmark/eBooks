<html>
<head>
<title>開放文學--歷代興衰演義--第三十五回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷代興衰演義 </a>>> </font></td>
     <td width="60%" align=right><a href=33.htm>上一篇</a> &nbsp;&nbsp;&nbsp;&nbsp; <a href=35.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第三十五回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>蒙古氏九十春群雄並起</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　詞曰：<br>　　山色消磨今古，水聲流盡年光。翻雲復雨數興亡，回首一般模樣。清景好天涼夜，賞心春暖花香。百年身世細思量，不及樽前席上。<br>　　卻說寧宗駕崩，丞相燕帖木兒議立文宗子，文宗後不從，迎立順帝。順帝至靜江，丞相燕帖木兒見帝，並馬徐行，且陳迎立之意。帝幼，且畏之，一無所答，燕帖木兒疑之，故至京，久不得立。乃燕帖木兒以大權歸己，酷愛女色，後房美女充斥，又時強取他人美婦，淫至三日，則還之。燕帖木兒逐日宣淫，其善淫者賞，不善淫者鞭，眾婦聚淫，體羸溺血而死，文宗後乃與大臣立帝。帝以後伯顏為右丞相，以燕帖木兒之弟撒敦為左丞相。撒敦死，以其子唐其勢代為之。唐其勢妹為順帝後。<br>　　而右丞相伯顏獨專權用事，唐其勢不憤，謀另立所親。事覺，後伯顏率兵掩捕，獲唐其勢與其弟塔剌海。塔剌海走匿皇后坐下，後蔽之以衣，左右拽出斬之。血濺後衣。伯顏使人並執後，後呼帝曰：「陛下救我。」帝曰：「汝兄弟為逆，我何能救？」<br>　　乃牽後出宮，殺之於開平民舍。封后伯顏為秦王，是日，秦州山崩地裂。<br>　　伯顏既滅唐其勢，獨秉國鈞，專權自恣，虐害天下，漸有奸謀，帝患之。其從子脫脫，深以為憂，私請於其父馬札兒台曰：「伯父驕縱已甚，萬一天子震怒，則吾族赤矣！曷若於其未敗圖之？」其父亦以為然，復懷疑，久未決。質之於其師吳直方，直方曰：「傳有雲，大義滅親，丈夫但知忠於謀國耳，餘復何顧焉。」脫脫乃乘間言於帝，帝遂與定謀。會伯顏請帝出獵，帝命太子燕帖古思同往，獵於柳林。脫脫以所掌兵及宿衛士拒伯顏，夜奉帝御玉德殿，詔數伯顏罪惡，齎赴柳林，黜為河南行省。伯顏請乞陛辭，不許。遂行，未幾而死。順帝以父明帝暴崩，身死不明，詔撤文宗廟主，徙文宗後太皇太后於東安州，尋卒，放太子燕帖古思於高麗，殺諸途。以脫脫為丞相。脫脫悉更伯顏所為，中外翕然，稱為賢相。無奈帝性優柔少斷，紀綱廢弛，政治日紊，災異迭見。雨血於汴梁，著衣皆赤；天雨毛，如線而綠。民謠云：「天雨線，民起怨，中原地，事必變。」湖廣、河南大旱，至三月不雨。至於八月，太白屢晝見經天。京師地震，雞鳴山崩，陷為池，方百里，人畜死者甚眾。浙江自春間不雨，至於八月，民大饑。有星孛於王良，沒於貫索，彗星見東北，凡六十四日，自昴至房，歷十五宿而滅。上都雨雹大如拳，有小兒、獅象、龜玦之形。汀州大水，平地水深三丈，沒民廬舍八百餘家。常州山水溢，勢高一丈，壞民廬舍。彰德有赤風自西北，如斧形，削之有屑，擊之有聲。<br>　　饒、信等路雨黍，民取而食之。隴西地震，百餘日不止，陵谷變遷。會州公廨牆崩，獲弩五百餘張，長者丈餘，短者八九尺，人莫能挽。霍山崩，前三日，山如雷鳴，禽獸驚散，隕石數里。<br>　　大都無雲而雷。汴梁城東汴河水，皆成五色花草，文采如繪畫，三日方解。湖廣雨黑雪。陝西有一山，西飛十五里。山之舊基為深潭，有兩日相蕩。又日傍有一星一月。彰德李實如黃瓜。<br>　　先是童謠云：「李生黃瓜，民皆無家。」大名有星如火，從東南流，芒尾如曳彗，墮地有聲，火燄蓬勃，久之乃息，化為石，青黑光瑩，形如狗頭，命藏於庫。司天監奏天狗星隕，血食人間五千日，始於楚，遍及齊趙，終於吳，其光不及兩廣。有龍鬥於樂清江，颶風大作，所至有火光如球，死者萬餘人。大都晝霧。靜江路山崩地陷，大水。大同路夜間黑氣蔽西方，有聲如雷。東北方有雲如火，交射中天，遍地俱見火光，空中有兵戈之聲。山東地裂，天雨白毛。山東、河東、河南、關中等處，飛蝗蔽天，壅塞人馬，不能行，民大饑相食。彗星見於危室，光芒長丈餘，色青白，行過大陽，惟有星而無芒，行至昴宿，凡三十四日始滅。長星現，其形如練，長數十丈，在虛危之間，後四十餘日乃滅。山東有赤氣千里。大都雨氂，長尺許。紹興臥龍山裂。絳州天鼓鳴，有如空中戰鬥之聲。皇太子寢殿後新甃井中，有龍出，光燄爍人，宮人皆震懾個地。<br>　　乃帝不思反躬修德，惟事逸樂，不理朝政，加之以水旱蟲災，於是民愁盜起。盜扼運河，劫商旅運船三百艘，無能捕之者。盜竊太廟神主，蓋神主以金為之也，捕之不獲。沿河盜起，剽掠無忌，有司不他禁，廣州朱光卿兵起，自稱大金皇帝，尋滅。台州黃岩民方國珍，世以販鹽為業，怨家陳氏訟其與海盜通，國珍戕殺陳氏，捕者至，國珍格殺捕者，遂與兄國璋、弟國瑛、國&#29641;等六人入海，聚眾數千起義。帝命浙江參政朵兒只班討之。國珍知事危，焚舟將遁。元兵忽自相驚潰，朵兒只班反為國珍所擒。國珍迫其上招降之狀，朝廷從之，授國珍兄弟以官。國珍等不之官，納賂執政，使無討己，以海為巢穴，據台溫、慶元、衢州之地（慶元今寧波府是也）。叛服不常，勢益振，天下聞之，遂群起響應矣。其後國珍據浙東二十餘年，元官為太尉，封衙國公。明太祖討降之，以善終。見下回。<br>　　黃河決，脫脫集群臣廷議。漕運使賈魯以為必塞北河，疏南河。使復故道，役不大興，害不能已。於是遣成遵等行視河，成遵力言其不可，且曰：「山東連歲荒歉，若聚眾二十萬於此地，恐為他日憂。」脫脫曰：「汝謂民將反耶？」勿聽。命賈魯以工部尚書充河防使，發河南北兵民十七萬治河，興工五閱月，諸埽堤成，河復故道。先是河南北童謠云：「石人一隻眼，挑動黃河天下反。」及賈魯治河，果於黃陵崗得石人一隻眼。於是潁州人劉福通兵起，以紅巾為號，陷潁州。欒城人韓山童、祖父以白蓮會燒香聚眾，至山童倡言，天下大亂，彌勒佛下生，河南及江淮人民翕然信之。福通等復詭言山童實宋徽宗八世孫，當為中國主，欲同起兵。事覺，福通遂反，山童就擒，其妻楊氏及子韓林兒逃之武安。劉福通既破潁州，遂據朱&#33263;，攻破羅山真陽，尋攻舞陽、葉縣等處，劉福通陷汝寧府及息州、光州，眾至十萬。劉福通等迎韓林兒至，立為帝，號小明王。建都毫州，國號宋，以為宋徽宗九世孫也。改元龍鳳。宋將毛貴破齊南路，元河南行省董摶霄與戰，死之。摶霄被殺，無血，惟見白氣沖天。是日，其弟昂霄守淮南，亦死。宋劉福通破汴梁，迎其主韓林兒徙都之。宋將關先生攻保定路，不克，遂逾太行，焚上黨，破遼、晉、冀、雲中、雁門、代郡，烽火數千里，復掠大同，破上都，焚宮闕，大掠塞外諸郡而還。<br>　　時沈邱人察罕帖木兒，與羅山李思齊同起兵討之，事聞，元並用之。察罕善用兵，轉戰無敵，軍聲大振。宋將李武、崔德破商州，攻武關，直趨長安，分掠同、華諸州。元豫王大懼，御史王思誠請求救於察罕。察罕帖木兒得書，遂與李思齊提輕兵五千赴援，轉戰而前，殺獲無算，義軍潰散。朝廷論功，遂以二人鎮陝西。察罕帖木兒圖復汴梁，乃大發秦晉軍，諸路並進，攻拔汴梁。劉福通奉宋主走安豐，察罕進兵復山東，宋將田豐、王土誠以城降。察罕起兵圍益都城（益都，今青州府是也）。田豐與王士誠陰謀刺察罕，察罕推誠待之不疑，田豐請察罕看營壘，察罕帖木兒行至豐營，遂為王士誠所刺。田豐、王士誠走入益陽城，訃聞，帝震悼，封忠襄王。使其子擴廓帖木兒，仍襲父職。擴廓攻益都城愈急，遂克之。取田豐、王士誠之心以祭父。餘黨皆伏誅。韓林兒稱帝十二年，為吳張士誠將呂珍所破。珍入安豐，殺劉福通。宋主韓林兒走滁州，歸於明，諸將欲奉之，劉基止之。後三年卒。關先生引兵欲復攻上都城，元孛羅帖木兒擊降之。其與劉福通同時起兵者，又有蘄州羅田縣人徐真，一名壽輝。壽輝為布賈，浴於鹽塘。麻城人鄒普勝以彌勒佛教，鼓煽湖湘，過而見其有異光。因與黃陂漁人倪文俊等共推為主，聚眾反，亦以紅巾為號。陷蘄水及黃州、饒信等處。以蘄水為都，國號天完，僭稱帝，改元治平。陷漢陽、光國、武昌諸郡，安陸知府丑驢戰敗死之。攻江州，總管李黼出戰，身先士卒，大呼陷陣，賊大敗。既而諸路守賊皆遁。<br>　　黼無援，城陷，猶巷戰，罵賊而死。壽輝兵遂陷南康路，分兵陷袁、瑞、岳、房、歸等州。<br>　　時有沔陽漁人陳友諒，本姓謝，祖千一，贅於陳，遂從其姓，父普才。友諒生而多力，優武藝，嘗為獄吏，不樂，往投壽輝，為倪文俊簿書掾，尋亦領兵為元帥。倪文俊破沔陽、漢陽、襄陽、荊州、常德、衡州、澧州諸路，倪文俊建宮室於漢陽，迎其主壽輝都之。壽輝本庸才，既居漢陽，權歸文俊。文俊遂謀殺壽輝，不果，奔於黃州。天完將陳友諒襲殺文俊，自稱平章事，居江州。陳友諒陷安慶，元守將淮南行省餘闕死之。<br>　　友諒破龍興，龍興今江西南昌府是也，盡陷江西諸路。天完主徐壽輝聞陳友諒破龍興，欲徙都之。友諒忌其來，佯出迎，而伏兵盡殺其部曲，惟存壽輝一人。遂以江州為都，居之。事權一歸友諒，壽輝惟擁虛位而已。次年五月，陳友諒弒其主徐壽輝，稱帝，改元大義，國號漢。壽輝凡稱帝十年而亡，而友諒遂為強敵，凡五年，為明祖所滅。見下回。<br>　　初，隨州人明玉珍，世農家，身長八尺，目重瞳，以信義為鄉黨所服。徐壽輝兵起，玉珍集鄉兵於青山，往投之，隸倪文俊部下，鎮沔陽。玉珍以兵克重慶、取成都，蜀中郡縣皆附焉。及聞陳友諒弒壽輝，遂據蜀地稱帝，國號夏，凡四年，傳子明升。六年，明太祖討之，降於明，封歸義侯。見下回。其與徐壽輝同時而起者，又有蕭縣李二、彭早住、趙均用同起兵攻陷徐州。李二號芝麻李，亦以燒香聚眾而起。<br>　　濠州定遠人郭子興，起兵據濠州，自稱元帥。元將徹裡不花率兵欲復濠州，憚不敢進，惟日掠良民，指稱為盜以邀賞。<br>　　由是民益不安，多入城投子興以自保。大明太祖朱元璋，在皇覺寺為僧，亦不自安。入濠投子興，幾斬，得釋，收為步卒，兩月餘為親兵。明祖戰無不克，子興配以養女馬氏，日見親愛。<br>　　時丞相脫脫見天下亂，親請出征，至徐州，破芝麻李，敗趙均用、彭早住。將次平賊，朝廷詔之班師還朝，而賊益恣。趙均用、彭早住既為脫脫所敗，自徐奔濠州。郭子興屈己下之，反為所制，居於興上，遂據濠稱王。明祖時在濠，識其非道，率鄉里壯士徐達等二十四人，南游定遠，取橫澗山，破義兵營，得軍二萬餘人，入滁陽守之。時郭子興為彭、趙所挾，東屯泅州，明祖乃遣人賂彭、趙，迎子興入滁，稱滁陽王。彭早住尋死，趙均用益專，其後趙均用襲殺宋將毛貴，其黨續繼祖自滁陽入益都，執均用殺之，其黨遂散。郭子興既入滁稱王，未幾卒。大明太祖遂繼之而興焉。時又有泰州白駒場亭民張士誠，與弟士義、士德、士信，皆以販鹽為業。士誠有膂力，寡言笑，輕財好施，為鹽場牙儈，鄉里多侮之，弓兵邱義尤甚。士誠乃與諸弟及壯士李伯升等殺義，並素相陵侮者，縱火焚其居，遂起兵陷泰州，復陷興化，據高郵，自稱誠王，號大周，尋改號曰吳。元淮南行省遣知府李齊招諭之，士誠呼齊使跪，齊不屈，死之。士誠攻揚州，又陷盱眙及泗州，會元丞相脫脫將兵討之，士誠大敗，幾危。未幾，脫脫以讒去職。士誠復振，入據平江（平江即今蘇州府是也），分兵掠湖州、松江、常州，破杭州。<br>　　士誠數為明將所敗，乃請降於元。元賜以御酒龍衣，征海運。<br>　　時方國珍亦降元，士誠乃運米十萬石於京師。士誠之地，南至紹興，北至濟寧，稱王四年，為明所滅。見下回。<br>　　此外一時起兵作亂者，凡百餘處，其起沒不可勝記。各處官兵，俱各怠玩縱寇，或殺平民，指為盜賊以邀功，而淫掠其婦女，由是群盜益盛。丞相脫脫復請出師討賊。脫脫出征，所至皆捷。時帝怠於政事，荒於游宴。以脫脫出外，乃召用哈麻為右丞相。哈麻與妹婿禿魯帖木兒等，陰進西番僧行房中運氣之術，又進僧伽璘真，為秘密法，帝皆習之。蚪西番僧為司徒，伽璘真為國師，各取良家美女三四人以奉之，謂之供養。嘗謂帝曰：「陛下尊富，不過百年而止，人生幾何，當受此秘密，大喜樂禪定，廣采女精，即得長生不死。」於是帝日從事於其法，廣取婦女，惟淫戲是耽。帝弟寵臣，皆得在帝前演法，男女裸處，相與褻狎，號所處室曰「皆即兀該」，猶華言「事事無礙也」。群僧出入禁中，明與妃嬪宮人交，君臣宣淫，丑穢之聲外聞。又以宮女十六人，首戴象牙金鑲冠，身披大紅鎖金纓絡，為天魔舞。又以宮女十一人，執龍笛、頭管、小鼓、箏繁、琵琶、胡琴、響板，每宮中贊佛，則奏之。又於內苑造龍舟，首尾長一百二十尺，廣二十尺，上有五殿，龍身並殿宇俱五彩金裝，用水手二十四人，皆衣金紫，自後宮至前宮，山下海子內往來遊戲。行時，龍首眼目爪尾皆動。又自制宮漏，高六七尺，為木匱，藏壺其中，運水上下，匱上設西方三聖殿，匱腰設玉女，捧時刻籌，時至，輒浮水而上。左右列二金甲神人，一懸鐘，一懸鉦，夜則神人自能按更而擊。<br>　　時脫脫出征，屢敗義軍，進軍高郵，連戰大捷。分兵平六合，張士誠勢大蹙。右丞相哈麻與脫脫有隙，諷駿察御史袁賽因不花等劾奏脫脫出師三月，略無寸功，傾國家之財，以為己用，半朝廷之官，以為己隨，詔奪脫脫官爵，淮安安置，而以雪雪代之。脫脫與諸將別，副使哈刺答曰：「丞相此行，我輩必死他人之手，今日寧死丞相之前。」遂拔刀自刎而死。未幾，哈麻矯詔，遣人以鴆酒賜脫脫而殺之。自是聽義軍攻城掠地。<br>　　守臣或死，或降，或遁，而元事不可為矣。順帝日事荒淫。哈麻自以前所進西番僧為恥，告其父日：「我兄弟位居宰輔，宜導人主以正，今禿魯帖木兒專媚上以淫褻，天下士大夫必譏笑我，且上日趨於昏暗，何以治天下？皇太子年長，且聰明，不若立以為帝，奉上為太上皇。」其妹聞之，歸告其夫禿魯帖木兒，即以上聞。不敢言淫褻事，但曰：「哈麻謂陛下年老故耳。」<br>　　帝大驚曰：「我發未白，齒未落，遽以為老耶？」並其弟雪雪杖殺之。<br>　　時帝怠於政事，以天下亂，乃命太子監國。陽翟王阿魯輝帖木兒擁兵數十萬，將犯京師，遣使來言曰：「祖宗付汝以天下，汝已失其大半，若以國璽付我，我當自為之。」<br>　　元主遣使報曰：「天命有在，汝欲為則為之」。命知樞密院事禿堅帖木兒等將兵擊之，不克，軍士皆潰，禿堅帖木兒走上都。阿魯輝以兵逼上都。太子言於上，請以丞相太平為上都留守。太平，中華人，太子惡之，實欲殺之也。適有阿魯輝部將脫驩者，太平子也，先忽都故將也，引兵縛阿魯輝帖木兒至軍前。太平不以為己功，令縛送闕下，誅之。帝復欲以太平為相，太子令人誣而殺之，逼令自裁，以搠思監為右丞相。搠思監徇太子旨，誣老的沙及宣政院使也先忽都謀為不孰，收其黨，鍛鍊其獄。搠思監與宦者樸不花附太子，必欲窮究其事，連逮不已，也先忽都等皆死，老的沙逃匿孛羅帖木兒部下。下詔削孛羅官爵而奪其兵。孛羅帖木兒不受命，令禿羅帖木兒舉兵犯闕，太子遣兵拒之而敗。太子率侍衛兵出古北口東走，禿堅兵至清河，京師大震，使達達至其軍問故，禿堅言必欲得搠思監與樸不花，於是執二人與之。詔復孛羅帖木兒官爵，加太保，仍守大同。禿堅帖木兒兵自建備門入，觀帝於延春閣，慟哭請罪。<br>　　帝宴賚之，以為平章事，乃引軍還大同。孛羅帖木兒留朝輔政。<br>　　孛羅日與老的沙等酣飲，荒淫無度。帝密令威順王和尚，陰結勇士上都馬金那海伯達兒刺之。孛羅帖木兒入朝，伯達兒自眾中躍出，砍中其胸，誅之。老的沙以孛羅帖木兒母妻及子北遁。<br>　　乃遣使函孛羅首，往冀寧，召太子還京師。老的沙與禿堅帖木兒尋亦被誅。<br>　　明太祖朱元璋既迎郭子興入滁，稱滁陽主。未幾，滁陽王病卒，明祖因並統其軍，遂渡江，取金陵等地，日以強盛。先滅陳友諒，復滅張士誠，乃命大將徐達、副將常遇春等，北定中原。達等由淮入河，克沂州、嶧州，取益都路，元平章保保降，宣慰使普顏不花、總管胡濬、知院張濬皆死之。普顏不花妻阿魯真，抱其子投舍北井中死，其女及妾皆隨溺焉。明徐達師至東平，取萊州、濟寧。元兗州以東郡縣相繼降，山東悉平。<br>　　徐達師至河南，所向皆下。明師至德州，元人望風奔潰，元都大震。明師至通州，元五十八國公率敢死士萬餘出戰，明將郭英設伏敗之。時京城兵衛卑弱，守備全無。元主聞報大懼，集后妃太子議避兵北行。遲明，召群臣會議，左丞相迭烈門、知樞密院事黑廝，宦者趙伯顏不花等，皆勸固守京城。元主徘徊歎息曰：「今日豈可作徽、欽被擄耶？」遂決計北去。命淮王帖木兒不花、丞相慶重等留守大都。夜半，開建德門，出居庸關北去，在位三十六年。明師定大都，執元淮王帖木兒不花、丞相慶重等斬之。封府庫圖籍，其宮人妃主，令其宦寺護視以待命。元亡。元起宋寧宗十二年丙寅，至順帝丁未，凡十三主，共一百六十二年。自世祖己卯滅宋，至順帝丁未，凡九主，共八十九年。順帝遁歸沙漠，又二年，殂於應昌。明左將軍李文忠等，出征沙漠，趨應昌克之。獲元皇孫買的裡八刺及后妃、宮人、諸王、省院官，並宋元玉璽、金寶等物，降其兵民四五萬。惟元太子愛猷識裡達臘，從數十騎遁去，朔庭遂空。文忠等歸，封買的裡八刺為崇禮侯。至於明太祖如何起兵？如何統一天下？話長，且聽下回分解。<br>　　<br>　　</font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷代興衰演義 </a>>> </font></td>
     <td width="60%" align=right><a href=33.htm>上一篇</a> &nbsp;&nbsp;&nbsp;&nbsp; <a href=35.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>