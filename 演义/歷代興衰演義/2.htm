<html>
<head>
<title>開放文學--歷代興衰演義--第三回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷代興衰演義 </a>>> </font></td>
     <td width="60%" align=right><a href=1.htm>上一篇</a> &nbsp;&nbsp;&nbsp;&nbsp; <a href=3.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第三回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>五帝起亶聰明創制立法</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　詞曰：<br>　　道德三皇五帝，功名夏後商周。英雄五霸鬧春秋，秦漢興亡過手。青史幾行名姓，北邙無數荒丘。前人田地後人收，更有收人在後。<br>　　呂氏曰：從來五帝之說，紛紛莫定。有以黃帝、顓頊、帝嚳、帝堯、帝舜為五帝者；有以太昊、炎帝、黃帝、少昊、顓頊為五帝者。惟《易經繫辭》傳，稱古者伏羲氏王天下，伏羲氏沒，神農氏作，神農氏沒，黃帝、堯、舜氏作。不據傳而據經，而五帝之名實定矣。此一回只伏羲、神農、黃帝三帝事實。<br>　　堯、舜見下回。<br>　　卻說太昊伏羲氏，成紀人也。其母華胥氏，居於華胥之渚。<br>　　華胥，即今陝西西安府藍田縣是也。一日閒嬉游入山中，見一巨人足跡，羲母以腳步而履之，自覺意有所動，忽然紅光罩身，遂因而有娠。懷十六個月，生帝於成紀。成紀，今陝西鞏昌府泰州是也。身長一丈六尺，首若蛇形。<br>　　生有聖德，人民感戴，推之為君。以木德王天下，以風為姓。建都於宛丘，今河南府陳州是也。帝居位，上合天心，下合人望。共工、柏皇、朱襄、昊英等諸文武大臣，各秉賢能，分理宇內，而政大治，教民作網罟，捕魚蝦，以瞻民用。又教民養馬、牛、羊、雞、犬、豕六畜，以充庖廚，且以為犧牲、享神祗之用。上古之民，臥則口去口去，起則吁吁，饑則求食，飽則棄之，與禽獸無異。知有母而不知有父，知有愛而不知有禮。帝始制嫁娶之法，凡欲娶人女，先正姓氏，遣媒妁，說合議定，然後以儷皮為禮。儷皮者，雙獸皮也。古者衣服用皮，故用之以合配偶。而民始知有父子、男女有別，而不相瀆。<br>　　時帝治極盛，文明將起，聚天地之精華，於河中生出一件物事來。其物龍首馬身，而龍鱗，高八尺五寸，形類駱駝，左右有翼，波中踏水，如履平地。背負圖點，其文後一六，前二七，左三八，右四九，中五十，出於孟津河中。百姓看明，飛報入朝。伏羲聞報，即命駕至河邊觀看。果見其物踏水不沒，乃歎曰：「此文明之始也。」命抬石案至前，同群臣拜禮訖，遂將其背上圖點，用火孚炭畫於石上，再取竹木之板，畫於板上。<br>　　由是則而象之，推而廣之，畫成乾、坤、艮、巽、震、離、坎、&#20817;八卦。卦有三爻，因而互相配合，重為六十四卦，三百八十四爻。教民決嫌疑，定猶豫，使民不迷於吉凶悔吝之途。開物成務之學，天地秘藏之機，至此而盡泄矣。<br>　　於是仰觀象於天，俯觀法於地，近參乎身，遠取諸物，初作文字，以代結繩之政。雖草草創立，未能精工，至於倉頡制以六義，而文字大備矣。因有河圖之瑞，以龍紀官，各官皆以龍名，如飛龍、潛龍、居龍、降龍之類。作甲歷，甲歷者，起於甲寅，支乾相配，為十二辰。六甲而天道周矣。歲以是紀而年不亂，月以是紀而時不易，晝夜以是紀而人知度，東西南北以是紀而方不忒，此為曆日之始。又斲桐為琴，以繩絲為弦。<br>　　弦二十有七，命之曰離徽。又&#32415;亙桑為瑟，弦三十有六。以通神明之貺，以合天人之和，以修身理性，反其天真，而樂音自此興焉。帝在位一百一十五年崩，壽一百九十有七，葬於陳。<br>　　戊辰元年，妹女媧氏立。女媧氏與伏羲氏同母所生，生而神靈，面如傅粉，齒白唇紅，身長一丈。佐兄太昊氏，正婚姻媒妁嫁娶之禮，以重萬民之制，是為神媒，帝愛而敬之。伏羲氏崩，群臣推女媧氏為主，號為女皇。以云為姓，建都於中皇之山。<br>　　時有鎮守冀方諸侯共工氏名康回者，生得面如黑漆，發似硃砂，身長二丈六尺，遍身皆毛，任智自神，俶亂天常，竊保冀方，自謂水德，以水德紀官。<br>　　共工神通廣大，善用妖法，能駕雲湧水為助，乃壅防百川，隳高堙卑，振滔洪水，以害天下，大興兵馬作亂。女媧氏命祝融氏征之。共工氏念動真言，湧水滔天衝來。祝融氏聚盧灰止之。共工氏大敗，乃駕雲望北而逃。豈知當初盤古開天之時，鑿破崑崙山，原有一半帶在月輪天上，名曰不週山。亦曰天柱。<br>　　彼時原在天中，迨後日運日移於北，且亦體重將崩。此時共工氏駕雲逃至北方，見天柱下垂，擋住去路，心中大怒，大吼一聲，以頭盡力向不週山一觸，天柱大折，崩將下來，將共工氏屍首壓得粉碎，又將地壓成側勢，海水浸將上來，地乃大缺一角。祝融氏得勝回朝，將此一段事情奏與女皇，女皇亦未有良策處治。只見北方一群百姓前來求見，女皇問其原故。百姓奏道：「自祝將軍征康回之後，彼處晝夜不分，黑黑暗暗，陰風凜冽，不似人世，百姓們取火尋路至此，望吾皇速為主張。」<br>　　女皇聞奏，即同群臣起駕，令百姓引路，前往不週山審視。只見天昏地暗，冷氣逼人，舉火照之，西北方一帶，天缺有七八痕。只因天氣大泄，故冷風吹下，日月無光。女皇尋思良久，乃命群臣於五方尋取五色雲母石，復命取五色礬石煉成膏，將雲母黏成大塊備用。女媧氏原是女仙，能騰雲駕霧，念動咒語，雲生足下，將石升在空中，凡天有缺處，隨其缺用膏用石補之。<br>　　事畢，天體照舊完好。女媧氏下來，又將前所崩之不週山鑿斷，分為四段，鑿成鼇足之形，大展神通，運入海底，將地撐起，地體依然如舊。第天體原與水晶玻璃一樣，故日月照之，所在有光。石則不能明亮，故石所補處，乃復體濁無光，女媧氏患之。<br>　　彼時鍾山有神，人面蛇身而赤色，身長千里，兩眼有光，開目則如日月一般，有光照地，且其氣暖，吐出溫和，就如夏天一般。女媧氏乃以法制鍾山之神，令之常居鍾山之上，昂其首以照北海諸國。其目開則為晝，閉則為夜，其氣出則為夏，吸則為冬。不飲不食，使之乘時以吐風雨，而百姓乃得安生。<br>　　女媧氏治天下一百三十年，繼之者柏皇氏、中央氏、大庭氏、栗陸氏。栗陸氏剛愎自用，民始攜叛。其臣東裡子諫而被殺，天下益貳，栗陸氏亡，渾沌氏、驪連氏、赫胥氏、尊盧氏、昊英氏、有巢氏。前有巢氏教民架木為巢於樹，及其久也，木處而顛。此有巢氏，教民編槿緝藿，造成茅屋，而民賴之，蓋屋廬之始也。故亦號有巢氏。朱襄氏、葛天氏，其治世也，不言而信，不化而行，俗熙熙而自治。陰康氏，此時水瀆不疏，陰凝易悶，人鬱於內，脈理壅滯，多患重腿之疾，陰康氏始制舞焉，以和其關節，治於華原。無懷氏，其民甘食樂居，懷土重生，雞犬之聲相聞，民至老死，不相往來。自後神農氏作，而帝王之歷代世數，遂斑斑可稽矣。<br>　　炎帝神農氏，名石年，乃少典國君之子。初，少典國君娶有蟲喬氏之女，曰安登，生二子焉。長曰石年，感神龍而生帝，故身似龍形，生於烈山之石室，身長八尺七寸，以火德王天下，故曰炎帝，都於陳，遷都曲阜。曲阜，今山東兗州府曲阜縣是也。癸未元年，初藝五穀。古者民茹草木之實，食禽獸之肉。<br>　　神農氏思禽獸有限，而人民眾多，一旦禽獸食盡，民將無以為生。若草木一年可生一次，源源無窮，而草木之可以養人者，莫如五穀。乃因天時，相地宜，斲木為耜，揉木為耒，作陶冶，制鎛耨。教民樹藝五穀，而農事興矣。教民治麻為布，而衣服起矣。時民有疾病，未知藥石，故多死亡。神農始嘗百草，察其溫、平、寒、熱之性，辨其君、臣、佐、使之宜。嘗一日而遇七十毒，神而化之，遂作方書，以療民病。始列廛於國，為日中之市，致天下之民，聚天下之貨，交易而退，各得其所而不相爭。作蠟祭，以赭鞭鞭草木。作扶犁之樂，致豐年之詠。<br>　　有火瑞，以火紀官，如大火、鶉火、西火、北水之類。諸侯夙沙氏叛，煮海為鹽，不受帝命。其臣箕文諫而被殺，帝益修德。<br>　　夙沙氏之民，自攻殺其君而來歸。於是南至交趾，北至幽都，東至暘谷，西至三危，莫不從其化。帝南巡狩，崩於長沙之茶鄉，今湖廣長沙府茶陵州是也。在位一百四十年，壽一百六十八歲。<br>　　神農氏納莽水氏之女，曰聽，生帝臨魁，在位八十年。<br>　　臨魁生帝承，在位六十年。承生帝明，在位四十九年。明生帝宜，在位四十五年。宜生帝來，在位四十三年。來生帝裡，在位四十三年。裡生節莖，節莖生剋及戲，俱不在位。克生子帝榆罔立，居於空桑，為政苛急，務乘人而鬥其捷，法多酷民。<br>　　群臣怨望，諸侯攜貳。<br>　　其臣蚩尤，乃姜姓，炎帝之裔也。好兵喜戰，作大弩刀戟，以兼諸侯。帝榆罔不能制，命居少顥以臨四方。蚩尤益肆其惡，出洋水，登九淖，以攻帝榆罔於空桑。炎帝遜居涿鹿，軒轅乃征師諸侯，與蚩尤戰於涿鹿之野。蚩尤作大霧，軍士昏迷，不能取勝。軒轅乃作指南車，以示四方，遂擒殺蚩尤於中冀，因名其地曰絕轡之野。炎帝榆罔仍然不改前非，軒轅修德治兵，與炎帝榆罔戰於板泉之野。三戰，然後勝之。榆罔在帝位五十五年。諸侯遂推軒轅，代神農氏為天子，是為黃帝有熊氏。<br>　　初，神農氏之母生二子，長為神農氏，其弟則世嗣少典氏為諸侯。至帝榆罔之代，少典國君之妃曰附寶者，見大電繞北斗樞星，感而懷孕。二十四月而生帝於軒轅之丘，因名曰軒轅。<br>　　軒轅，今河南開封府新鄭縣是也。姓公孫，長於姬水，故又以姬為姓。帝生而神靈，弱而能言，幼而徇齊，長而敦敏，聰明絕世，國於有熊，故又號有熊氏。以土德王天下，故號曰黃帝。<br>　　都於涿鹿，今北直保安州是也。帝始制陣法，內行用刀鋸，外行用甲兵。設旌麾，有不順者則征之。拔山通道，未嘗寧居。<br>　　雖都涿鹿，而遷徙無常，以兵師為營衛。時有雲瑞，乃以雲紀官，如青雲、縉雲、白雲、黑雲、黃雲之類。帝一日忽夢大風，吹天下之塵垢皆去，又夢人執千鈞之弩，驅羊萬群。寤而歎曰：「風為號令執政者也，垢去土而後在也，天下豈有姓風名後者哉。夫千鈞之弩，異力者也。驅羊萬群，能牧民為善者也，天下豈有姓力名牧者哉？」於是依二占求之，得風後於海隅，進以為相。得力牧於大澤，進以為將。又得六相而天下治。風後明乎天道，故為當時；力牧察乎地勢，故為稟者；奢龍辨乎東方，故為土師；祝融辨乎南方，故為司徒；大封辨乎西方，故為司馬；后土辨乎北方，故為司李。帝一日又夢兩龍以圖授帝，帝乃齋戒往河求之。有大魚溯流負圖文而進，帝拜受之，得其五要。乃設靈台，立五官以敘五事。命羲和占日，常儀占月，鬼臾蓲占星，車區占風。命大撓探五行之情，占鬥綱所建，始作甲子，干支相配，而定以納音。命容成作蓋天以象天，以占日月星辰而定氣運。造神歷，積邪分以置閏，於是時惠而辰從矣。<br>　　帝又命倉頡制文字。倉頡四目，生有聖德。時有靈龜負書，出於洛水之汭，丹甲青文，倉頡受之。遂窮天地之變，仰觀奎星圓曲之勢，俯察龜文鳥羽山川，以指畫掌，而創文字。文字成，天為雨粟，鬼為夜哭。初，自伏羲畫卦以來，略有文字。至是以六義製字，一曰象形，二曰指事，三曰諧聲，四曰會意，五曰轉注，六曰假借，而天下之文字備矣。<br>　　命隸首作算數，命伶倫造律呂，命大容作承雲之樂，命之曰咸池。作冕垂旒充纊為玄衣黃裳，以象天地之正色，帝觀翬翟草木之華，乃染五色為文章，以表貴賤，於是兗冕衣裳之制興。命寧封為陶正，赤將為木正，作杵臼，而穀粟始鑿。作斧灶，而民始粥。作甑，而民始飯。以烹以炰，以為醴酪。澤有橋樑，行有屨履，死有棺槨。命揮作弓，夷牟作矢，岐伯作鼓吹鐃角靈鞞神鉦，以揚武德。命共鼓化狐刳木為舟，剡木為楫，以濟水，邑夷法鬥之周旋，作大輅以行四方。帝始立宮室之制，遂作合宮，祀上帝，接萬靈，布政教。始範金為貨，制金刀，立五幣，為輕重以制國用。<br>　　帝以人之生也，負陰而抱陽，食味而被色，咨於岐伯，而作《內經》。復命俞跗、岐伯、雷公察明堂，究息脈；巫彭桐君處方餌，而人得以盡年。<br>　　命元妃西陵氏之女嫘祖，教民育蠶。初，太古之時，未有君長，無所統攝，所聚，即推一人為長。蜀地有長，為鄰所掠去，已逾年，唯所乘之馬在。女念父隔絕，或廢飲食，其母慰撫之，因誓於眾曰：「有得父還者，以此女嫁之。」部下之人，唯聞其言，無能致父歸者。馬聞其言，驚躍振迅，絕其拘絆而去。數日，父乃乘馬歸，自此馬嘶鳴不已。父問其故，母以誓眾之言白之。父曰：「誓於人，不誓於馬，安有人而偶馬乎？」<br>　　但厚其芻養，馬不肯食，每見女出入，輒怒目奮擊。父怒，射殺之。曝其皮於庭，女行過其側，馬皮&#36471;然而起，卷女飛去。<br>　　旬日，得其皮於大樹之上，女化為蠶，食葉，吐絲成繭。因名其樹曰桑。桑者，喪也。父母悔恨，念之不已。忽見蠶女乘流雲，駕此馬，侍衛數十人，自天而下。女謂父母曰：「上帝以我孝能致身，心不忘義，授以九嬪宮仙之任，長生於天矣，無復憶念也。」乃沖虛而去。父母不忍，年年取繭，出蛾生子，收養之。至是上其事於朝，西陵氏取養之。一日偶將數繭入於湯內，以之抽絲，牽之牢而不斷。織而成絹，比苧麻所織之布，軟而嬌嫩，披之可蔽寒暑，又可染各種顏色，其繭又可煮為綿枲以禦寒。西陵氏教民間女子，各收養之。治絲以供衣服，後世祀為先蠶。<br>　　黃帝畫野分州，得百里之國萬區，命匠營建國邑，置左右監，監於萬國。帝又分田畝，為井田之制，定經界以杜爭端。<br>　　由是民不習偽，市不預價，見利不爭，風雨時若。時有草生於庭，見佞人即指之，名曰屈軼。鳳凰巢於阿閣，麒麟游於苑囿，稱極治之世焉。<br>　　帝彩首山之銅，鑄三鼎於荊山之陽。八月既望，鼎成。有龍垂髯下迎，帝騎龍上天，群臣後宮從者七十餘人。小臣不得上，悉持龍髯，時掛弓於髯，髯拔弓墮，仰攀莫及，乃抱弓而號。後因名其地曰鼎湖，弓曰烏號。群臣葬其衣冠弓劍於嶠山。<br>　　帝在位一百一十年。初，帝與仙女西王母相往還，凡一切宮室衣冠器用之物，俱於仙域得其法，效而為之，故制度無不舉。帝四妃，元妃西陵氏，二妃方累氏，三妃肜魚氏，四妃嫫母。生子十二人，並庶子二十五人。<br>　　少昊金天氏立，姓己，名質，黃帝之子。母西陵氏嫘祖感大星如虹，下臨華渚而生。帝以金德王，故號金天氏，能修太昊之政，故曰少昊。都曲阜，時鳳鳥適至，因以鳥紀官，作樂曰大淵。其晚年，諸侯黎氏九人作亂，能為妖法，以役鬼神，天下之人，相懼以神，相駭以怪。家為巫史，民瀆於祀，災禍並至。在位八十四年崩。<br>　　兄昌意之子，顓頊高陽氏立。姬姓，黃帝之孫、昌意之子。昌意娶蜀山氏之女，曰女樞，感瑤光貫月之祥，生帝於若水，以水德王。初國高陽，故號高陽氏，遷都丘帝。自少昊之衰，九黎亂德，民神雜揉，不可方物。帝命南正重司天以屬神，北正黎司地以屬民，絕地通天，無相侵瀆，革除九黎之亂。神人不雜，萬物有序，民安其生焉。作歷以建寅之月為歲首，作承雲之樂，在位七十八年崩。<br>　　少昊之孫，帝嚳高辛氏立。姬姓，名俊，父曰蟲喬極，祖即少昊金天氏。初受封於辛，故號高辛氏。以木德王，色尚黑，都於亳，今河南偃師縣是也。帝普施利物，不私其身，聰以知遠，明以察微，仁而威，惠而信，修其身而天下服。帝四妃，元妃有邰氏女姜嫄，與帝禋祀上帝，感巨人跡而生稷。陳鋒氏女慶都，有赤龍之祥，孕十四月而生堯。有女戎同戈氏女簡狄，祈於高&#31035;某，有飛燕之祥而生契。女戎訾氏之女常儀生子摯。帝在位七十年崩。子摯立，荒淫無度，不修善政，居九年，諸侯廢之，而尊堯為天子。上五帝，已表過伏羲、神農、軒轅三帝，尚有堯、舜二帝未表。<br>　　欲知後事如何，且聽下回分解。<br>　　<br>　　</font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷代興衰演義 </a>>> </font></td>
     <td width="60%" align=right><a href=1.htm>上一篇</a> &nbsp;&nbsp;&nbsp;&nbsp; <a href=3.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>