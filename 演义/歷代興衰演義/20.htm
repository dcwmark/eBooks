<html>
<head>
<title>開放文學--歷代興衰演義--第二十一回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷代興衰演義 </a>>> </font></td>
     <td width="60%" align=right><a href=19.htm>上一篇</a> &nbsp;&nbsp;&nbsp;&nbsp; <a href=21.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第二十一回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>司馬晉五十年五胡大亂</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　詞曰：<br>　　閒行閒坐，不必爭人我。百歲光陰彈指過，成得甚麼功果。昨日羯鼓催花，今朝疏柳啼鴉。王謝堂前燕子，不知飛入誰家。<br>　　詩曰：<br>　　燕子來時春雪消，幾家留得舊窩巢？<br>　　風流王謝無蹤跡，剩水殘山似六朝。<br>　　卻說晉世祖武帝司馬炎，字安世，河南人，昭之子、懿之孫也。發長委地，手垂過膝，既篡魏滅蜀，復滅吳為一統，都洛陽。武帝明達善謀，能斷大事。承魏國奢侈之後，而矯之以仁儉。素冠疏食，以終三年之喪。國富兵強，天下乂安。立子衷為太子，又為太子擇妃，欲娶衛瓘女。賈充妻郭槐賂楊後左右，使後說帝擇其女，從之賈妃年十五，長太子二歲。妒忌，多權詐，太子衷而畏之。帝嘗以才人謝玖賜太子，生皇孫遹.宮中嘗夜失火，帝登樓望之。遹年五歲，牽帝裾入暗中，曰：「暮夜倉猝，宜備非常，不可令照見人主。」帝由是奇之。嘗對群臣言遹似宣帝。帝知太子多愚，然恃遹明敏，故無廢立之心。<br>　　尚書衛瓘嘗侍宴凌雲台，佯醉，跪帝&#29248;前曰：「臣欲有所啟。」<br>　　帝曰：「公有何言？」瓘欲言而止者三。因以手撫&#29248;曰：「此座可惜。」帝意悟。乃謬曰：「公真大醉耶。」瓘由是不復言。帝自平吳之後，怠於政事，頗事游晏，罷州郡之兵，而武備虛，不能改大中正之選，而人才失。又選吳孫皓宮女五千入宮，掖庭殆將萬人。嘗乘洋車，恣其所之，至便晏寢。宮人競以竹葉插戶，鹽汁灑地，以引帝居。楊後將殂，薦其叔父駿之女芷，有德色，以自代。帝從之，迎立為後。而後父楊駿及弟楊珧、楊濟始用事，勢傾內外，時人謂之「三楊」。舊臣多被疏遠，山濤數有規諫，帝知之而不能改。<br>　　武帝炎在位二十五年崩，太子衷立。尊楊後曰皇太后，立皇后賈氏。太后父楊駿假黃鉞，錄朝政。而賈後兇悍多權略，每欲干預朝政，而為太傅楊駿所抑，遂構駿以謀反，殺之。太后題帛為書，射於城外，曰：「有能救太傅者重賞。」賈後因宣言太后同謀反，矯詔逐太后於永寧官。尋廢太后為庶人，詣金墉城。太后至金墉，尚有侍御十餘人。賈後悉奪之，絕膳八日而卒。賈後恐太后有靈，或訴冤於先帝，乃復而殯之，又施諸符咒以魘之。初，晉懲魏氏孤立之弊，大封宗室二十有七人，皆以為王，各掌兵權，而授之以職任。賈後忌之，於是征汝南王亮及衛瓘秉政。而賈后族兄模，從舅郭彰。賈後女弟之夫韓壽生子謐，賈啟母無子，表請為嗣，改姓賈，為賈謐，並預朝政。賈後復召楚王璋，使殺亮及謐，尋復殺瑋，委張華以朝政。<br>　　華盡忠帝室，彌縫補闕。賈後雖兇悍，猶知敬重張華。賈模與張華、裴頠，同心輔政，故數年之間，雖庸主在上，而朝野清靜，華等之功也。<br>　　初、吳周魴之子處，膂力過人，不修細行，鄉里患之。處嘗問父老曰：「今時和歲豐，而人不樂何也？」父老曰：「三害不除何樂之有？」處曰：「何謂也。」父老曰：「長橋蛟，南山白額虎，並子為三矣。」處日：「若所患止此，吾能除之。」<br>　　乃射虎殺蛟，身從陸機、陸雲受學，篤志讀書，砥節礪行。比及期年，州府交辟。至是秦雍氐羌齊萬年反。梁王彤、夏侯駿令楚以五千兵擊之，斬獲甚眾。但為主將所誤，救兵不至，力戰而死。後齊萬年雖為孟觀所破，八王樹兵，而劉淵之禍起矣。<br>　　八王者，亮、瑋、倫、冏、乂、顒、穎、越也。時崇尚清談，專事虛無，任情放達，裴頠欲救之而不能改，風俗大壞，卒以此亡國。賈後淫虐日甚，私於太醫令程據等，又以簏箱載外間美貌少男入宮，沐以香湯，飲以淫藥，使極力淫亂，至於疲弊而不能舉，則殺之，埋於宮中隙地以滅口。更換新者，常至三五人。裴頠與賈模、張華謀廢賈後，而立太子遹，生母謝淑妃為後，以諸王方強，朋黨各異，而不敢發，以憂卒。惠帝偽人&#36113;戇駿，嘗在華林園，聞蝦蟆之聲，而曰：「為官乎？為私乎？」<br>　　時天下饑荒，百姓餓死。帝聞之曰：「何不食肉糜。」由是權在臣下，政出多門。勢位之家，更相薦托，有如互市。賈後家與其母郭槐家，聽其恣橫，貨賂公行，而天下之亂成。太子遹幼有令名，及長，不好學，惟與左右嬉戲，名譽遂減。賈後使人誘之為非，強飲之酒，使為反書而廢之。程據使孫慮賜之鴆酒，太子不肯飲，慮以藥杵擊殺之。趙王倫起兵討後，廢賈後為庶人，殺之。遂殺司空張華，僕射裴頠，倫自為相國，都督中外軍事，孫秀等並據兵權。倫素庸愚，復受制於秀。秀為中書令，威權震朝廷，天下皆事秀，而無求於倫。淮南王允起兵討趙王倫，不克而死。時石崇有美妾綠珠，孫秀求之，崇不與。<br>　　及淮南王允敗，秀因稱石崇、潘岳助允為亂，收之，綠珠墜樓而死。崇歎曰：「奴輩利吾財耳。」收者曰：「知財為禍，何不早散之？」崇不能答。<br>　　初，潘岳母常誡岳曰：「汝當知足，尚圖利，乾沒不已乎？」<br>　　及敗，岳謝母曰：「兒負母矣。」遂皆族誅。立皇后羊氏，趙王傖逼奪璽綬，備法駕入宮，即皇帝位。出帝居金墉城，尊為太上皇。而殺其皇孫臧，惠帝子孫俱盡。以孫秀為侍札其餘奴卒為黨羽者，亦加爵位。每朝會，貂蟬盈坐。時人為之彥曰：「貂不足，狗尾續。」齊王攸之子冏，及成都王穎、河間王顒等舉兵討倫，倫、秀大懼，遣孫輔、張泓等帥兵拒之。成都王穎擊敗倫，帥師濟河，左將軍王輿內應，攻斬孫秀，迎帝於金墉城復位，倫伏誅。以齊王冏為大司馬輔政，成都王穎、河間王顒各還鎮。立武帝之孫清河王覃為太子。齊王冏，驕奢擅權，起府第，與西宮等，期年不朝。成都王穎、河間王顒使長沙王乂討冏，殺之，黨羽皆夷三旗。乂在朝執政。顒、穎二王嫌乂在內，不得逞其欲，遂舉兵反。乂奉帝自爺討之，顒將張方襲敗之。張方入京城大掠，死者萬計。再奉帝與穎都督陸機戰於建春門，機軍大敗。機與宦者孟玖有隙，玖譖機有二心，於長沙斬之並其弟雲，夷其族。乂屢破穎兵，前後斬獲六七萬人，未嘗虧奉上之禮。城中糧食日窘，士卒無離心。張方以為洛陽未可克，欲還長安。東海王越恐城中不濟，潛與殿中諸將夜收乂，置金墉城，大赦改元，開城門。將士見外兵不盛，悔之，更謀劫出乂以拒穎。越懼，遣人密告方，方取乂炙殺之。穎入京師為丞相，如魏武故事，越為尚書令，顒為太宰。穎譖侈日甚，廢羊後及太子賈，眾大失望。東海王越奉帝討穎，復羊後及太子賈。征嵇紹，詣行在。穎遣兵拒戰於湯陰，乘輿敗績，紹以身衛帝被殺，血濺帝衣。穎迎帝入鄴，左右欲浣帝衣，帝曰：「嵇侍中血，勿浣也。」陳珍、上官已奉太子覃守洛陽，越走還東海。幽州都督王濬與鮮卑、烏桓及越弟並州刺史東瀛公騰共起兵討穎。<br>　　初，自漢魏以來，匈奴、鮮卑、羌、氐、羯五胡入降者，多處之內地，其後每因忿爭，殺害長吏，漸為民患。武帝時，侍御史郭欽上疏，請因平吳之威，漸徙雜胡於邊地，不聽。時有巴西氐李特起兵於蜀。匈奴左賢王劉豹之子淵，幼而俊異，博習經史，膂力過人，有文武才略。為侍子在洛陽，齊王攸請殺之。武帝不聽，以為左部帥。惠帝時，以為匈奴五部大都督。<br>　　穎表淵為匈奴左賢王。淵子聰，驍勇絕倫，且博涉經史，善屬文，挽弓三百斤，弱冠游京師，名士莫不與交。穎以聰為積弩將軍。及幽州王濬、並州司馬騰兵起，淵說穎曰：「今二鎮跋扈，恐非宿衛及近郡士眾所能御也。淵請還，說五部赴國難。」<br>　　穎曰：「吾欲奉乘輿還洛陽，何如？」淵曰：「殿下，武帝之子也，有大功於王室。王濬豎子，東瀛疏族，豈能與殿下爭衡耶？但殿下一鄴宮，示弱於人，洛陽恐不得至矣。即至，威權不復在殿下也。願撫勉士眾，靜以鎮之。淵為殿下，以二部摧東瀛，三部梟王濬，二人之首，可指日而懸也。」穎悅，拜淵為北單于，使將兵如計行。及幽、並兵至鄴，穎奉帝還洛陽，王濬大掠鄴中而還。張方擁兵專制朝政，太弟穎不得復預政。<br>　　詔太弟穎以成都王還第，更立豫章王熾為皇太弟。劉淵聞穎去鄴，歎曰：「不用吾言，遂自奔潰，真奴才也。然吾與之有言矣，不可以不救。」將發兵出烏桓、鮮卑。劉宣等諫曰：「晉人以奴隸御我，今自骨肉相殘，是天棄彼，而使我復呼韓邪之業也。鮮卑、烏桓，我之同類，可以為援，奈何擊之。」淵曰：「善。大丈夫當為漢高魏武，呼韓邪，何足效哉？」宣等稽首曰：「非吾所及也。」遂舉兵反，遷都左國城，胡人、晉人歸之者甚眾。淵謂群臣曰：「昔漢有天下久長，恩結於民。吾漢氏之甥，約為兄弟，兄亡弟紹，不亦可乎？」乃建國號曰漢，即漢王位，改元元熙，尊蜀漢安樂公禪為孝懷皇帝。<br>　　淵有族子曜，生而眉白，目有赤光。幼聰慧，有膽量，早孤，養於淵。及長，儀表魁偉，性磊落高明，好讀書屬文。鐵厚一寸，射而洞之。又武都羯人石勒，往從淵，淵因據有山西陝西等地。晉東海王越起兵討張方，大宰顒殺方，送首於越以請和，越不許。成都王穎奔長安，長史劉輿誅穎，惠帝食毒餅而崩，乃太傅東海王越所鴆也。在位十七年，太弟熾入宮即位，是為懷帝，立清河王覃弟詮為太子；以瑯琊王睿為安東將軍，都督揚州，鎮建業。帝雖欲圖治，無奈太傅越專權秉政，殺故太子清河王覃，以詔征河間王顒為司徒。顒就征，南陽王模殺之於新安。時漢主淵卒，劉聰代之。晉饑民王如寇南陽，漢劉聰遣石勒寇江夏，並王如兵，遂寇襄陽，太傅率兵御之，次於項，越卒於項。王衍等奉越喪還葬，石勒遣輕騎追而盡執之。<br>　　衍等乞生，勒不加以鋒刃，夜使人排牆殺之。破越柩，焚其屍曰：「亂天下者此人也，吾為天下報之。」漢劉聰使大將呼延晏將兵一萬七千寇洛陽，比及河南。普兵前後十二戰皆敗，死者三萬餘人。劉耀、王彌、石勒皆引兵來會，未至，晏先至洛陽，懷帝具舟於洛水，將東走，晏盡焚之。未幾，彌及劉曜等繼至，晏乃先克宣陽門入。帝出華林門，欲奔長安，漢兵追執之，殺太子詮等，遷帝於平陽，封平阿公。漢主聰遣始安王曜等攻長安，晉南陽王模出降，曜殺之。聰以曜為車騎大將軍，鎮長安。晉安定太守賈疋，與馮翊太守索綝.金城護軍麴允等謀興復晉室，乃共帥兵向長安，劉曜與疋等戰於黃邱，曜兵大敗。於是疋等兵勢大震，迎秦王業入於雍城。賈疋等圍長安數月，漢中山王連戰皆敗，驅掠士女，奔於平陽。秦王業自雍入於長安。賈疋等奉秦王業建行台於長安。漢主聰宴群臣於光極殿，使懷帝著青衣行酒。庚&#29641;、王雋等不勝悲憤，因號泣。聰惡之，殺&#29641;、雋等故晉臣十餘人，懷帝亦遇害。懷帝凶聞至長安，皇太子業舉哀，即皇帝位。<br>　　時賈疋為盜所殺，以麴允為左僕射，索&#32415;林為衛將軍，軍國之事悉以委之。漢令趙梁寇長安，麴允射殺之。帝在位四年，漢令劉曜寇長安，攻陷長安外城，麴允、索綝退守小城，內外斷絕，城中饑甚。帝泣謂允曰：「今窮厄如此，外無救援，當忍恥以出城，以活士民。」使侍中宋敞，送降表於曜。綝潛留敞，使其子說曜曰：「若許綝以郡公者，請以城降。」曜斬而送之曰：「帝王之師，以義行也，孤將兵十五年，未嘗以詭計敗人，今綝所言如此，天下之惡一也。當相為戮之。」帝乘羊車肉袒出降，群臣號泣攀車。帝亦悲不自勝。御史中丞吉朗歎曰：「吾智不能謀，勇不能宛，何忍君臣相隨北面事賊乎？」乃自殺。劉曜送帝於平陽，麴允自殺，晉亡。起武帝乙酉，終愍帝丙子，凡四主，共五十二年。漢主聰以帝為光祿大夫，封懷安侯。以劉曜為太宰，假黃鉞。都督陝西，封秦王。斬索綝於市。<br>　　其後漢主聰出獵，以愍帝戎服，執戟前導。又宴群臣於光極殿，使之行酒洗爵。晉臣多涕泣失聲。尚書郎辛賓起，抱帝大哭。<br>　　聰命引出斬之，愍帝遂遇害。時海內大亂，獨江右少安，中國士民避亂者多南渡江。鎮東司馬王導，說瑯琊王睿，收羅賢俊，與之共事，睿從之。辟掾屬百餘人，時人謂之百六掾。刁協、卞壺、陳群、庾亮、甘卓、周訪、陶侃皆與焉。弘農太守宋哲，為漢所攻，棄郡奔建康，稱受愍帝詔．令丞相睿統攝萬幾機。<br>　　睿素服出次，舉哀三日，即位改元，置百官，立宗廟社稷。時有以牛易馬之謠，且待下回敘明。先將前五胡敘其大略。<br>　　其後，五胡分敘於二十四回索頭魏之中間。五胡之亂，起於巴西氐李特。初，張魯在漢中，賓人李氐，自巴西往依之。<br>　　及魏武曹操克漢中，李虎將五百餘家歸之，拜為將軍。其孫特，於惠帝時以流民入蜀。旬月間，眾至三萬。據廣漢，進攻成都，為刺史羅尚所敗。斬其首。弟流代領其眾，勢復盛。及流卒，特之子雄代之，以范長生為謀士，攻走囉尚，入成都自稱成都王，尋稱帝，國號大成。雄僭位三十一年卒。捨子而立其姪班為君，僭位五月，為雄子越所弒，越以其弟期多才藝，有令名，立為君，僭位三年，為特季弟讓之子壽所廢，期自縊死。壽僭位六年，改國號曰漢，故世稱為後蜀。壽子勢僭位四年，勢驕淫不恤國事。晉安西將軍桓溫舉兵深入，直指成都。李勢戰敗，遂面縛與櫬而降。上凡七世，共四十七年。後其地為前秦苻堅所得。其次作亂，敢於滅晉者曰漢，後改號趙，匈奴人。初，漢獻帝時，南單于呼廚泉入朝，魏王操因留之於鄴，分其眾為工部，居並州。其弟左賢王豹最強，自謂其先漢氏外孫，因姓劉氏。豹生子淵，生而有文在手，曰淵，遂以為名。淵見司馬氏八王樹兵，骨肉相殘，因叛晉起兵，據平陽稱帝，國號漢，僭王位四年，僭帝位三年而卒。子和立一月，欲殺其弟聰。北海王義以告聰，聰攻殺和，而立乂為皇太弟。聰兩寇晉朝，執二帝，幾滅晉，逐晉東居江左。時有流星入紫微垣，有光燭地，隕於平陽北，化為肉，長三十丈，廣二十七步之異。漢主聰專事女色，鐘於淵後單氏。又中護軍靳准有二女月光、月華，色絕美，聰立月晃為上皇后，劉貴妃與月華為左右皇后。及月光以穢行廢，又立美婢樊氏為上皇后。三後之外，佩皇后璽綬者復七人。飲酒宣淫，百日不出。太弟乂數諫，聰子粲讒而殺之。<br>　　聰僭位八年卒，子粲立，靳准專權用事。劉聰諸後盡年少，粲淫於聰之諸後，白晝宣淫，不理朝政。靳准引兵上殿，執粲殺之。僭位方一月，劉氏男女無少長皆斬。發淵、聰二陵，斬聰屍，焚其廟，自號大將軍。漢天王淵族子劉曜聞亂，自長安起兵討准，石勒自洛陽率精兵五萬討准，准每挑戰，勒堅壁以挫之。<br>　　曜至赤壁，即皇帝位。以勒為大司馬，加九錫，進封趙公。<br>　　准將軍喬奉等殺准，推准弟靳明為主。遣卜泰奉傳國六璽，降於劉曜。石勒大怒，攻拔平陽，焚其宮室。靳明奔曜，曜族誅之。勒遣左長史王修，獻捷於漢。修舍人曹平樂言於曜曰：「勒遣修來，實覘強弱。俟其復命，將襲乘輿。」曜聽平樂之言，遂斬王修於市。勒聞之大怒曰：「孤事劉氏，於人臣之職有加矣。彼之基業，皆孤所為。今既得志，還欲相圖，趙王趙帝，孤自為之，何待於彼耶？」乃誅曹平樂三族。漢主曜還都長安，立故惠帝後羊氏為皇后。改國號曰趙，世稱為前趙。石勒背漢，據襄國稱趙王，世稱為後趙。後趙石勒攻前趙蒲阪，前趙主劉曜擊破之。石虎奔朝歌，曜攻石生於傘墉，圍洛陽。後趙主石勒自將救洛陽，卷甲銜枚，詭道兼行，帥步騎四萬，入於洛陽城。石虎引步卒攻前趙，中軍石堪以精騎擊其前鋒，大戰於西陽門。勒出，自閶闔門夾擊之。曜素嗜酒，至是將戰，飲酒數鬥。至西陽門揮陳就平，石堪因乘之，趙眾大潰，曜馬陷，為堪所執。勒下令曰：「所欲擒者一人耳，今已獲，餘可縱其歸命之路。」以曜歸，殺之。曜僭位二十年而亡。前趙凡五主，共二十六年。於是長安、秦隴等地悉歸後趙石勒。石勒者，上黨羯人也，父周曷朱為部落小帥。勒有膽力，善騎射。晉東瀛公騰執諸胡於山東，賣充軍實，勒亦被掠，賣為奴，逃亡為群盜。往從漢主劉淵，淵以為將。眾至十餘萬，以張賓為謀主，每事諮之，呼為右侯而不名。<br>　　初，勒為人所掠賣，與母王氏相失。晉並州刺史劉琨得之，遣使並其從子虎送於勒。勒遺珍寶名馬謝而絕之。時虎年十六，殘忍無度，為軍中患。勒白母，欲除之。母曰：「快牛為犢，多能破車。汝小忍之。」及長，善弓馬，勇冠一時，每屠城邑，鮮有遺漏。然御眾嚴明，莫敢犯者。指授攻討，所向無前，勒遂寵任之。張賓勸勒進據襄國，襄國即今北直順德府是也。分掠冀州諸郡。時幽州都督王濬將欲叛晉自立。勒欲襲之，偽為寡弱，以臣子禮推戴濬。濬大喜，益驕之。勒出兵襲晉，聲言上禮，直入濬室。升其廳事，召濬妻共坐，執濬於前，送襄國斬之。幽州悉定，復敗晉臣劉琨，定並州之地。因與劉曜有隙，遂自立為王，尋滅曜，盡有同豫、徐、兗、並、幽、秦、雍、青、冀之地，改稱天王，即帝位，僭位共十五年，卒。太子弘立，石虎使其子冀州刺史邃入宿衛，文武皆奔散。劉太后有膽略，佐勒建功業，與石塘、石生、石郎等舉兵討虎，不勝，虎盡殺之。遂篡天王位，弘僭位者一年，為虎所殺。虎既得志，大造宮室，窮工極巧，選民間美女以實之，服珠玉被綺羅者萬餘人。教官人習皇象，習騎射，以女騎千人為鹵簿，錦褲，金銀帶，羽儀鼓吹，游宴以自隨。又作東西兩宮、台觀四十餘所於鄴。又治長安、洛陽諸宮，增置女官二十四等，大發民間美女三萬餘人以配之。民有美女美婦，其父與夫不自獻者，罪至死，重刑厚斂，苦役百姓，死者以數十百萬計。財用不足，盡發前代陵墓，取其金寶。趙太子邃素驍勇，虎愛之。邃驕淫殘忍，好裝飾美女，與賓客傳觀。宣淫訖，即裸而剖其腹，卻其腸胃，實以五味香料，蒸而共食之。虎既荒淫好色，喜怒無常，數誚責笞棰邃。邃謀殺虎。事覺，虎殺邃並男女二十六人，同埋一棺。立子宣為太子。宣又欲殺虎。以虎素愛秦公韜，使人先殺韜，欲因虎臨喪，並以殺虎，事覺，虎肢解之，飛灰道中，殺其妻子九人。宣子方數歲，虎素愛之，抱之而泣，欲赦之。<br>　　大臣不聽，取殺之。兒挽虎衣，大叫至於絕帶，虎因生病。初，將軍張豺獲趙主曜幼女，有殊色，納於虎，嬖之。生齊公世，至是豺說虎立之。虎謂群臣曰：「吾欲以純灰三斛自滌其腸，何為專生惡子，年逾二十，輒欲殺之父，今世年方十歲，比其二十，我已老矣。」以其母劉昭儀為後，虎謫戍宣東宮衛士十餘萬人於涼州。其眾梁犢等遂糾眾反，掠民間財物，施以一丈柯柄，攻戰若神，所向奔潰，長驅而東。虎大懼，姚弋仲與蒲洪討平之。虎以弋仲為西平公，後為後秦主。以洪為秦雍都督，後為前秦主。虎僭位十五年卒。幼子世立。一月，兄石遵殺之而自立。遵立六月，弟石鑒殺之而自立。鑒立四月，石閔廢而殺之。閔本姓冉，殺石虎三十八孫，盡滅石氏。閔自立為帝，複姓冉，國喜魏。<br>　　時虎庶子石祗鎮襄國，與姚弋仲、蒲洪連兵討閔，遂自立於襄國，僭立二年。其將劉顯殺之以降閔，後趙亡，凡七主，共三十三年。後顯又叛閔，為閔所殺。石琨奔晉，晉斬之，石氏遂絕。閔僭位三年，燕王俊令慕容恪等擊魏，魏主閔戰數勝。<br>　　恪擇鮮卑善射者五千人，為方陣而前。閔直前擊之，所乘駿馬，日行千里，曰朱龍，忽斃，為燕兵所拭。俊鞭之三百，斬於龍城，前燕遂並有趙地。<br>　　前燕者，曹魏時鮮卑莫護跋居遼西，從司馬懿討公孫淵有功，拜率義王，建國棘城之北，今直隸永平府是也。時燕代多冠步搖冠，護跋見而好之，乃斂發襲冠，諸部因呼為步搖，遂訛步搖為慕容氏。四傳而至慕容廆，自晉武帝時已為寇，既而降晉，以為鮮卑都督。鹿稱大單于，晉封遼東公。廆少子翰，驍勇有智略，佐廆取遼東，斬連津，攻高句麗。廆居位二十七年卒。子皇光立，忌慕容翰。翰奔段氏，復奔宇文氏，宇文逸豆歸不能用，皇光潛召而歸之。翰佐皇光降服高句麗，破宇文逸豆歸，闢地數千里，皇光忌翰益甚，遂殺之。皇光嗣遼東公，又晉封燕王，共十五年卒。子俊立，嗣王位三年，僭稱帝十年。俊用慕容恪取中山，復令恪擊魏冉閔，並有後趙之地。惟三秦之地為前秦所據，不能有。又令恪破降段龕，定齊地。及俊卒，子日韋立。慕容恪受遣詔輔政，恪虛心待士，量才授任，燕國大治。<br>　　及恪卒，晉桓溫代燕。燕求救於秦，秦王堅令苟池、鄧羌救之。<br>　　溫遁還燕，慕容垂追擊，大破之。垂初名霸，荔王光之子，皇奇其才，欲立為世子而不果。<br>　　燕主俊惡之，以其嘗墜馬折齒，更名曰缺。又以缺為應讖文，更名早曰垂。垂娶段末懷女，才色兼全。與燕主俊後可足渾氏不合，後誣段氏詛咒，殺之。垂納段氏之妹，色尤美，可足渾後黜之，而以己妹妻垂，垂不悅，由是益惡之。至是垂建大功，威名益震。可足渾後與慕容評密謀誅之。垂聞之，遂自洛陽與段夫子及世子令兄弟等俱奔秦。秦王堅有圖燕之志，憚垂不敢發。聞其至，大喜，以為冠軍將軍。秦王堅令王猛伐燕。燕主呻憂懼，不知所為。太傅評畏猛不敢進，日鄣固山泉賣水與軍人，每絹一疋，得水三石，日韋使人讓之。評懼出戰，大敗還鄴。<br>　　猛破鄴，日韋與評等出走，秦追獲之。啼僭位十一年亡。前燕起慕容魔凡四世，共六十四年，面並於前秦。此後自應將前秦接敘，然前秦起於東晉，且後五胡頗多，待二十四回再敘。<br>　　此外起於西晉者又有前涼。晉惠帝永寧元年，以散騎常侍安定氏人張軌為涼州刺史。時方多難，軌有保據河西之志。以宋配、汜瑗為謀主，諸鮮卑為寇者，悉討平之，威著西土。漢寇洛陽，軌遣兵入衛，貢獻不絕，忠於晉，封西平郡公，居位十五年卒。子實立，勤於政事，忠於晉室，令將軍王該帥步騎五千人，入援長安。及漢劉曜陷長安外城，內城饑，逃亡不可制，惟涼州義眾守死不移。時京兆人劉宏客居涼州天梯山，以妖術惑眾，實左右閻涉、趙印等皆事之，宏謂曰：「天與我神璽，應王涼平。」涉、印信之，謀殺實而奉宏為主。實弟茂知其謀，請誅宏。實遣牙門將史初收之。未至，涉等亂作，殺實。<br>　　初執宏，車裂之，盡誅其黨。與左司馬陰元等，以實子尚幼，推實弟茂為刺史。西平公茂以駿為世子。茂嗣位四年卒，姪張駿立。駿勤修庶政，總御文武，兵強國富，西域諸國皆來朝貢。<br>　　遣使於晉上疏，以為石勒、李雄既死，石虎、李期繼逆，元老消落，日遠日忌，乞敕司空郗鑒、征西將軍庾亮等，泛舟江沔，首尾齊舉。晉不能用。駿嗣位二十二年卒，了重華立。後趙主石虎遣兵擊涼州，涼令謝艾御之，大破之。虎歎曰：「吾以偏師定九州，今以九州之力困於涼。彼有人焉，未可圖也。」重華嗣位七年卒，子曜靈立。重華之庶兄柞廢之而篡立，恣為淫虐，殺重華之妃裴氏，復殺謝艾，僭稱涼王，用天子禮樂。嗣位一年，張瓘、宋琨等起兵討祚。柞殺曜靈。琨為發喪，立曜靈之弟元，斬祚，梟其首。張瓘猜忌苛虐，宋琨性忌忠鯁。瓘欲殺琨篡位，琨擊破之，瓘自殺。及琨卒，元靚之叔父天錫秉政，遂弒元靚而代之。元靚居位八年，天錫居位十四年，荒於酒色，人人怨憤。秦主堅令苟萇、梁熙等將兵臨西河。天錫使馬建、常據拒之，建降秦，據戰敗自殺，秦兵大進，天錫面縛出降，涼州群縣悉為秦有。前涼凡八主，共七十六年。以後前秦敗，天錫復歸於晉，秦主苻堅併吞各國，幾至混一，自寇晉敗還，群胡並起，所謂前五胡亂晉，後五胡亂秦也。後五胡再敘於二十四回，索頭魏之中間。下回先將南朝、東晉、宋、齊、梁、陳事跡敘明。蓋以正朔在南，不得不先南而後北也。東晉元帝中興之事，下回便見。<br>　　<br>　　</font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷代興衰演義 </a>>> </font></td>
     <td width="60%" align=right><a href=19.htm>上一篇</a> &nbsp;&nbsp;&nbsp;&nbsp; <a href=21.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>