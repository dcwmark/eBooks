<html>
<head>
<title>開放文學--歷代興衰演義--第十六回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷代興衰演義 </a>>> </font></td>
     <td width="60%" align=right><a href=14.htm>上一篇</a> &nbsp;&nbsp;&nbsp;&nbsp; <a href=16.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第十六回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>二百年遭王莽篡國鴆君</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　詩曰：<br>　　一自沙場戰罷歸，劍華生澀馬空肥。<br>　　風憔伏虎蓮花帳，塵鎖蟠龍帥字旗。<br>　　戰策兵書慵再展，龍韜虎略有誰知。<br>　　昨宵夢想相持處，血進金槍污鐵衣。<br>　　卻說漢自高祖開基，傳至二百年後，被王莽用鴆酒毒殺平帝，篡孺子嬰而自立。乃執孺子手，流涕唏噓，孺子反北面稱臣，百僚莫不感歎。莽女安定太后，常稱疾不與朝會。時年未二十，莽欲嫁之，乃更號曰「黃皇室主」，欲絕之於漢。後大怒，堅臥不起，莽亦不復強。廢漢廟，立王氏九廟，方四十丈，高十七丈，費數百餘萬，卒徒死者數萬。廢漢諸侯王為民，廢諸劉為吏者。莽母功顯君死，莽無哀意。自以為身承漢宗為天子，為服緦麻，如天子弔諸侯之服。以孫新都侯宗為喪主，服喪三年。其後太皇太后王政君崩，莽反為之服喪三年，立廟，以元帝配食。莽又以讒殺其嫂及其兄子光。莽孫宗自畫容貌，被服天子衣冠，發覺自殺。莽妻死，莽太子臨謀殺莽，事覺自殺。莽性躁擾，不能無為。每有興造，動欲慕古，不度時宜。<br>　　每狹小漢家制度，乃曰：古者一夫百畝，十一而稅。秦壞聖制，廢井田，強者規田以千數，弱者曾無立錐之地。又置奴婢之市，與牛馬同，昧於天地人為貴之義。今更名天下田曰王田，奴婢曰私屬，皆不得買賣。其男口不盈八，而田過一井者，分餘田以與九族。敢有非井田聖制者，投諸四裔，以御魑魅。於是富者不自保，貧者不聊生，天下嗷嗷，民大愁怨思亂。<br>　　初，莽之謀篡也，吏民爭為符命，皆得封侯。其不為者相戲曰：「獨五天帝持書乎？」久而莽亦厭之。元年秋，遣五威將王奇等十二人，班符命二十四篇於天下，外及蠻夷，其後言符命，非五威將所頒者罪之。莽好空言，慕古封建之制，多封爵人，而性實吝嗇，托以地理未定，故且先頒菁茅四色之土，用慰封者，於是諸侯食用皆乏。莽恃庫府充足，欲立威匈奴，乃遣孫建等率十二將，分道並出擊匈奴。嚴尤切諫，勿聽，轉運兵谷如故。內郡苦於征發，始流亡為盜賊。北邊自宜帝以來，數世不見烽火之警，人民熾盛，牛馬滿野。及莽擾亂，單于怒曰：「先單于受漢宣帝恩，不可負也。今天子非宣帝子孫，何以得立？」乃遣兵分道入塞。殺守尉，掠吏民，邊民死亡者殆盡。莽遣五威將王駿、李崇等出西域，使諸國郊迎送兵食。焉耆詐降，而聚兵自備。駿等至，伏兵襲殺之，西域遂絕。莽大募兵擊匈奴，下令曰：「敢有趨避違令者，斬首。」於是殺人無算，百姓倒懸，道路以目。彗星出見，黃霧四塞，大風拔木，飛瓦，大雪深一丈餘，竹樹皆枯死。雨雹殺牛羊，民間訛言，黃龍墮死黃山宮中，走觀者萬數，莽悉收捕斬之。又飛蝗蔽天，大饑，人相食。夏隕霜，殺草木。莽法令煩苛，民搖手觸禁，不得耕桑，於是並起為盜賊。臨淮人瓜田儀等，依阻會稽長洲，聚眾為盜。瑯邪女子呂母，聚黨數千，殺海曲縣令，人海作亂，聚眾至數萬人。荊州饑饉，更相侵奪。<br>　　新市人王匡、王鳳，聚眾數百人，諸亡命者馬武、王常、成丹等，皆往從之，藏於綠林山中。數月間，至七八千。瑯邪樊崇起兵於莒，眾百餘人，群盜以崇勇猛，多附之，一歲間至萬餘人。東海刁子都起兵抄擊徐、兗，莽遣兵擊之，不能克。<br>　　關東大饑，人相食。南郡秦豐起兵，平原女子遲昭平亦聚眾數千人，在河阻中。樊崇等眾寢盛，乃相與約：殺人者死，傷人者償創。莽遣太師王匡、更始將軍廉丹征之。崇等恐其眾與莽兵亂，乃皆朱其眉以相記別，由是號曰赤眉。莽將王匡、廉丹，共領銳卒十餘萬人，所過放縱淫掠。東方為之語曰：「寧逢赤眉，勿逢太師；太師尚可，更始殺我。」赤眉破莽更始將軍廉丹，斬之。新市兵王匡等攻隨。平林人陳牧、廖湛，復聚眾千餘人，號平林兵以應之。<br>　　初，漢景帝第十子、長沙定王發三世孫曰欽，欽娶南陽樊重女，生三子：縯、仲、秀。縯字伯升，性剛毅，慷慨，威名素著；仲初起兵時，戰死於小沛。秀隆準日角，性勤稼穡，縯常非笑之，比於高祖兄仲。秀嘗過稂，稂人蔡少公頗學圖讖，言：「劉秀，當為天子。」或曰：「是國師公劉秀乎？」（此劉秀乃劉向子歆，更名秀，時為王莽國師，封嘉新公者）秀戲曰：「何由知非僕也？」坐者皆大笑。宛人李守，好星歷讖記，嘗謂其子通曰：「劉氏當興，李氏為輔。」及新市、平林兵起，南陽騷動。通從第軼謂通曰：「今四方擾亂，漢當復興。南陽宗室，獨劉伯升兄弟，泛愛容眾，可與謀大事。」通笑曰：「吾意也！」會秀賣谷於宛，通令軼迎秀，與秀約歸南陽白水鄉，起兵南陽，今河南南陽府是也。劉縯召諸豪傑計議，分遣親友於諸縣起兵。縯自發白水鄉子弟，子弟皆恐懼亡匿，及見秀，絳衣大冠，皆驚曰：「謹厚者亦復為之。」乃稍自安。凡得子弟七八千人，部署賓客，自稱柱天都部。秀時年二十八，縯使族人招降新市、平林兵。殺南陽尉，進拔棘陽。李軼、鄧晨皆將賓各來會。又與下江兵王常合，夜襲藍鄉，盡獲其輜重。時漢兵已十餘萬，諸將議立漢後，以從人望。南陽豪傑欲立劉縯，而景帝五世孫玄在平林中，軍中號更始將軍。新市、平林將帥憚縯威名，貪元懦弱，先定策立之，然後召縯示共議。縯以為宜且稱王，待破莽、降赤眉後，然後舉尊號。眾不從，立劉玄為皇帝，大赦改元，號更始元年。南面朝群臣，愧羞汗流，舉手不能言。置公卿，拜縯為大司徒偏將軍。劉秀等攻昆陽，定陵郾，皆下之。王莽遣王邑、王尋發兵平定山東，征諸明兵法者六十三家，以備軍吏，以長人巨無霸為壘尉。無霸身長丈二，腰大十圍，輅車不能載，三馬不能勝，能驅諸猛獸虎、豹、犀、象之屬，以助威武，號百萬，圍昆陽。諸將見兵盛，大懼，皆欲散歸諸城。劉秀曰：「今兵少而敵強，並力御之，庶可立功；如欲分散，勢無俱全，昆陽既拔，諸城亦滅矣。今不同心共舉功名，反欲守妻子財物耶？」諸將怒曰：「劉將軍何敢如是！」<br>　　秀笑而起。會莽兵至，城北諸將窘迫，乃又請秀計之。秀復為圖畫成敗，皆曰：「諾。」時城中惟有八九千人，秀使王鳳、王常守昆陽，夜與李軼等十三騎出城南門，以收外兵。時莽兵至城下者且十萬，秀等幾不得出。王邑、王尋縱兵圍昆陽，嚴尤曰：「昆陽城小而堅，不如先擊宛，宛敗，昆陽自下。」王邑不聽，遂圍之數十里。嚴尤又曰：「兵法圍城必缺，一使得逸出，以怖其下。」又不聽。<br>　　劉秀至郾、定陵，悉發諸營兵而進，自將步騎千餘為前鋒，王邑、王尋亦遣數千來戰。秀&#29319;之，斬首數千級。諸將喜曰：「劉將軍平生見小敵怯，今見大敵勇，甚可怪也。」乃復進。<br>　　王邑、王尋兵卻，都部共乘之，膽氣益壯，無不以一當百。初，莽兵恃巨無霸召神怪助勝，而秀軍中有侏儒郅君章，能役鴉禽破之，遂殺王尋。城中亦鼓噪而出，中外合勢，震動天地，莽兵大潰，死者數萬。會大風雷，屋瓦皆飛，雨下如注，河川盛溢，士卒溺死者又數萬。王邑、嚴尤等渡水逃去，盡獲其軍實輜重。於是海內豪傑翕然響應，皆殺其牧守，自稱將軍，用漢年號，以待詔命。岑彭以宛城降漢，更始入都之。宛，即今河南南陽府是也。劉秀巡潁川，馮異以五縣降。莽聞之大懼，欲外示自安，乃染其髭須，進所征淑女杜陵史氏為皇后。史氏有美色，莽親迎，成同牢之禮。是日大風拔木，群臣上壽。莽日與方士考驗方術，縱淫樂焉。莽聞漢兵言鴆殺平王事，乃會公卿於王路堂，開所為平帝請命金滕之策，泣以示群臣。時有衛將軍王涉，與國師劉秀、大司馬董忠等，謀劫莽降漢（此劉秀乃劉向之子歆，阿附王莽，復聞圖讖有劉秀名，因改歆為秀）。<br>　　事覺，莽召忠，寸斬之。秀、涉皆自殺。莽以大軍外破，大臣內叛，憂憤不能食，但飲酒，啖蝮魚，閱軍書，倦困&#20980;几寐，不復就枕矣。更始遣上公王匡攻洛陽，大將軍申屠建攻武關，三輔震動。析人鄧曄、於匡起兵應漢，開武關，迎漢兵。諸縣大姓各起兵稱漢將，共會城下，莽愈憂，不知所出。莽大司空崔發曰：「古者國有大災，則哭以厭之。宜告天以求救。」莽乃帥群臣至南郊，陳其符命本末，仰天大哭。氣盡，伏而叩頭。<br>　　諸生小民，旦夕會哭，為設餐粥，甚悲哀者，除以為郎，郎至五千月餘人。又拜將軍九人，皆以虎為號。時省中黃金尚有六十餘萬斤，莽賜九虎士，每人錢四千，眾無鬥志。又赦城中囚徒，殺牲飲其血，與誓曰：「有不為新室者，社鬼記之。」既而皆敗走。眾兵發掘莽妻子父祖塚，燒其棺槨及九廟明堂辟雍，火照城中。漢兵攻長安，眾宜平入，火及掖庭。黃皇室主曰：「何面目以見漢家？」自投火中而死。莽避火宣室前殿，火輒隨之。時值九月，莽紺色單衣，持虞帝匕首旋席隨斗柄而坐，曰：「天生德於予。漢兵其如予何？」庚戌旦平明，群臣扶掖莽之漸台。眾兵圍之。晡時上台，商人杜吳殺莽。校尉殺莽頭，軍人分莽身，節解臠分，爭相殺者數十人。傳莽頭詣宛，懸於市，百姓共提擊之，或切食其舌。王莽年三十八為大司馬，五十一居攝，五十四即真，六十八誅死，竊位一十八年。<br>　　漢上公王匡拔洛陽，斬莽將王匡、哀章。成紀人隗囂與周宗等起兵應漢，移檄郡國，勒眾十萬，攻下隴西、武都等地。<br>　　茂陵公孫述起兵成都，自稱輔漢將軍，兼益州牧。淮南李憲起兵據盧江稱王。安定三水人盧方，詐稱武帝曾孫劉文伯，據平涼等地，與匈奴和親，匈奴立為漢帝。更始封梁孝王八世孫劉永為梁王，即據國起兵，攻下濟陰、山陽等地，以董憲、張步為將軍，遂專據東方。漢新市、平林諸將，以劉縯兄弟威名日盛，因勸更始除之。縯部將劉稷聞更始立，怒曰：「本起兵圖大事者，伯升兄弟也。今更始何為者耶？」更始收稷，將誅之，縯固爭。李軼、朱鮪因勸更始並執縯殺之。秀自父城馳詣宛謝，司徒官屬迎弔秀，秀不與私交一語，惟深引過而已，未嘗自伐昆陽之功，又不為縯服喪，飲食言笑如平常。更始以是自慚，乃拜秀為破虜將軍，封武信侯。更始將遷都河南洛陽，以劉秀為司隸校尉，使前往整修宮室。秀乃置僚屬，作文移，從事司察，一如舊章。時三輔吏士來迎更始，見諸將過，皆冠幘而服婦人衣，莫不笑之。及見司隸僚屬，畢喜不自勝。一老吏垂涕曰：「不圖今日復見漢宮威儀。」由是識者皆心向焉。<br>　　更始以劉秀行大司馬事，持節北渡河，鎮慰州縣。秀至河北，即今北直隸等地，所過郡縣，考察官吏，黜陟能杏，平遣囚徒，除莽苛政，復漢宮兵。吏民大悅，爭持牛酒迎勞，秀皆不受。南陽鄧禹仗策追秀，及於鄴。秀曰：「我得專封拜，生遠來，豈欲仕乎？」井禹曰：「不願也。但願明公威德加於四海，禹得效其尺寸，垂功名於竹帛耳。」禹進說曰：「今山東未安，赤眉，青犢之屬，動以萬數。更始既是常才，不自聽斷；諸將皆庸人崛起，志在財帛子女，非有忠良明智，深慮遠圖，欲尊主安民也。明公素有盛德大功，為天下所向服，軍政齊肅，賞罰有信。為今之計，莫如延攬英雄，務悅民心，立高祖之業，救萬民之命。以公而慮，天下不難定也！」秀大悅，因令禹常止宿於此，與定計議。每任使諸將，多訪於禹，皆當其才。秀自兄縯死，每獨居，不御酒肉，枕席有涕泣痕。主簿馮異獨寬慰之。秀止之曰：「卿勿妄言。」異因進說曰：「更始政亂，百姓無所依戴。夫人久饑渴，易為充飽。令公專命方面，宜分遣官屬，循行郡縣，宣佈惠澤。」秀從之。騎都慰耿純謁秀於邯鄲，見其官屑將兵法度，不與他將同，遂自結納。<br>　　初，王莽時，長安中有自稱成帝子子輿者，莽殺之。邯鄲卜者王郎，緣是詐稱真子輿，百姓多信之，立郎為天子。趙地以北，遼東以西，皆望風響應。時上谷太守耿況遣其子賓弇詣長安。弇年二十一，至宋子，會王郎即行。從吏曰：「子輿成帝正統，捨此不歸，遠行安之？」弇曰：「子輿敝賊，卒為降虜耳。我至長安，陳漁陽上谷兵馬，歸發突騎，以擊烏合之眾，如摧枯折朽耳。公等不識去就，滅族不久也。」弇聞大司馬劉秀在盧奴，乃北馳上謁。秀留署長史，與俱北。至蘇，秀將南歸，弇曰：「今兵從聲方來，不可南行。漁陽太守彭寵，公之同邑人，上谷太守，即弇父也。發此兩郡，控弦萬騎，邯鄲不足慮也，」秀官屬皆曰：「死尚南首，奈何北行入囊中？」秀指弇曰：「是我北道主人也？」大司馬秀在薊，會王子接起兵薊中，以應王郎。城內攏亂，秀趨駕而出，不敢入城邑，舍食道旁？至蕪蔞亭，時天寒冽，馮異上豆粥。至下曲陽傳舍，聞王郎兵在後，從者皆恐。至滹沱河，候吏還白，河水流澌，無船不可濟。秀使王霸往視之。霸恐驚眾，即還詭報曰：「冰堅可渡。」遂前至河，河水亦合。乃渡，未畢數騎而冰解。至南宮，遇大風，秀引車入道旁空舍。馮異抱薪，鄧禹蓻水，秀對灶燎衣。馮異復進麥飯，馳赴信都。<br>　　是時，郡國皆降王郎，獨信都太守任光、和戎太守邳彤不肯從。光聞秀至，大喜。邳彤亦自和戎來會。議者多言，可因信都兵自送，西還長安。邳彤曰：「吏民歌吟，思漢久矣。今卜者王郎，假名因勢，驅集烏合之眾，遂振燕趙之地，無有根本之固，明公奮二郡之兵以討之，何患不克。今釋此而歸，豈但空失河北，必更驚動三輔，墮損威重，非計之得者也！」秀乃止。任光發傍縣，得精兵四千眾，稍合至萬人。移檄邊郡，共擊邯鄲，郡縣又復響應。耿弇以上谷漁陽兵行定郡縣，會大司馬秀於廣阿。秀以其將，寇恂、吳漢等為將軍，進軍拔邯鄲。<br>　　王郎出走，追斬之。收郎文書，得吏民與郎交關，毀謗者數千章。秀不省，會諸將燒之曰：「令反側者自安。」更始遣使立秀為蕭王，悉令罷兵。耿弇進曰：「王郎雖破，天下革兵乃始耳。今使者從西方來，令罷兵，不可聽也。銅馬、赤眉之屬數十輩，兵數十百萬人，所向無前，必不能久，非聖人不能辦也。百姓患苦王莽，復思劉氏。今更始為天子，雖諸將用命，而貴戚縱恣，擄掠不已，元元叩心，更思前朝，是以知其必敗也。公功名已著，以義征伐，天下可傳檄而定也。天下至重也，公可自取，毋令他姓得之。」蕭王乃辭以河北未平，不就征，始貳於更始。時諸眾銅馬、鐵脛、尤來、大槍、上江、青犢、富平、獲索等，各領部曲，眾約百餘萬，所在寇掠。蕭王擊銅馬於鄡，吳漢將幽州十郡突騎來會，士馬甚盛。銅馬食盡，夜遁。蕭王追擊於館陶，悉破降之，封其渠帥為列侯。諸將未能信賊，降者亦不自安，王敕令降者各歸營勒兵，自棄輕騎按行部陳。降者更相語曰：「蕭王推赤心置人腹中，安得不效死乎？」知其皆服。悉以降人分配諸將，眾遂數十萬。南巡河內，太守韓歆降。蕭王北擊尤來、大槍、五幡於元氏縣，追至北平，連破之。賊退入漁陽，所過擄掠。強弩將軍陳俊曰：「賊無輜重，宜令輕騎出賊前，使百姓各自堅壁，以絕其食，可不戰而殄也。」<br>　　王遣俊，如其策。賊無所得食，遂散敗。吳漢率耿弇、景丹等十三將軍追尤來等，斬首萬三千餘級。賊散入遼西、遼東，為烏桓貊人抄殺殆盡。蕭王還至中山，諸將請上尊號。勿聽。耿純、馮異力勸王從眾議，以收人望。至鄗，會諸生強華奉赤伏符詣王曰：「劉秀髮兵捕不道，四夷雲集龍鬥野，四七之際火為主。」群臣因復奏請，王乃即皇帝位於鄗，且待後話不提。<br>　　且表更始既都洛陽，復從洛陽遷都於長安。時長安惟未央宮被災，其餘官室供帳倉庫宮府皆如故。更始居長樂宮，升前殿，郎吏以次列庭中。更始羞慚，俯首刮席不敢視。諸將後至者，更始問：「擄掠幾何？」左右侍官皆宮省久吏，驚愕相視。<br>　　更始納趙萌女為夫人，以萌為大司馬，委政於萌，日夜飲宴後庭。群臣欲言事，輒醉不能見。萌專權自恣，群小膳夫，皆濫官爵。長安語曰：「灶下養，中郎將；爛羊胃，騎都尉；爛羊頭，關內侯。」由是關中離心，四海怨叛。赤眉樊崇等攻長安，以名為群賊，不可以久，議立宗室，挾義誅伐。先是，赤眉掠得故式侯萌之子盆子，在軍中主牧羊，時年十五，披髮跣足，敝衣赭汗，至是立為上將軍，見眾拜，恐惶欲啼。赤眉至宏農，更始遣兵擊之，大敗。赤眉入長安，更始奔高陵，將相百官皆降。更始亦請降赤眉，封赤眉為長沙王。三輔苦赤眉暴虐，皆憐更始，欲盜出之。張邛使謝祿縊殺之，劉恭夜收藏其屍。更始在位二年而亡。光武中興，其話頗長，且聽下回分解。<br>　　<br>　　</font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷代興衰演義 </a>>> </font></td>
     <td width="60%" align=right><a href=14.htm>上一篇</a> &nbsp;&nbsp;&nbsp;&nbsp; <a href=16.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>