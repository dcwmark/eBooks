<html>
<head>
<title>開放文學--歷代興衰演義--第三十四回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷代興衰演義 </a>>> </font></td>
     <td width="60%" align=right><a href=32.htm>上一篇</a> &nbsp;&nbsp;&nbsp;&nbsp; <a href=34.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第三十四回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>三百年元世祖一鼓而吞</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　詩曰：<br>　　賭勝休嫌力不加，功名富貴眼前花。<br>　　千年田地八百主，守到如今有幾家。<br>　　卻說元朝初號蒙古，在女真之北。唐為蒙兀部，亦號蒙骨斯。其人勁悍善戰，夜中能視。以鮫魚皮為甲，可扦流矢。其先曰孛端義兒，母阿蘭果火，生二子而寡居，夜寢，屢有光明照其腹，又生二子。既又有白光白天窗中入，化為金色神人，來趨臥榻，與交有孕，生孛端義兒，沉默寡言，人謂之癡皇帝。<br>　　十傳而至也速該，併吞諸部，勢益盛大。攻塔塔兒部，獲其部長鐵木真，還而生子，因以鐵木真名之。也速該死，鐵木真嗣，善撫其眾，深沉有大略，用兵如神。族人泰赤烏部，地廣民眾，而無紀律，其下謀曰：「鐵木真衣人以己衣，乘人以己馬，真吾主也。」相帥歸之。未幾，塔塔兒部叛金，鐵木真自斡難河帥眾會金師滅之。金以為察兀禿魯，猶中國之招討使也。鐵木真以乃蠻部強盛，事之甚謹，乃蠻反侵掠之。鐵木真攻乃蠻，大敗之，益以強盛，諸部皆慕義來降。於是大會諸部於斡難河之源，建九脖白旗，群臣上尊號曰成吉思皇帝，遂滅乃蠻國，復滅西域之國四十。滅回回國，其主走死。蒙古主遂進，次於印度國之鐵門關。侍衛見一獸，鹿形馬尾，綠色而獨角，能為人言，謂之曰：「汝主宜早還。」蒙古主怪之，以問耶律楚材，楚材對曰：「此獸名角端，日行一萬八千里，解四夷語，是惡殺之象。今大軍征西已四年，蓋上天惡殺，遣之以告陛下。願承天心，宥此數國人命，實陛下無疆之福。」蒙古主即日班師，大掠忻都而還，遂滅西夏。<br>　　先是金主遣衛王允濟往靖州，受鐵木真之貢。允濟奇其狀貌，歸言於金主，請以事除之。金主不許，鐵木真聞而憾之。<br>　　及允濟嗣為金主，因大興師伐金，遂大敗金而取其土地之半。<br>　　其所用之臣木華黎，雄勇善謀，與博爾木、博兒忽、赤老溫，俱忠勇善戰，謂之「四杰」.然並中原之功，木華黎為第一。<br>　　蒙古太祖鐵木真伐金，殂於六盤山，在位二十二年，壽六十六歲。少於拖雷監國。蒙古主臨死，謂左右曰：「金精兵在潼關，南踞連山，北拒大河，難以遽破。若假道於宋，宋金世仇，必能許我，則下兵唐鄧，直搗大梁。金急，必徵兵潼關，千里赴援，人疲馬乏，至弗能戰，破之必矣。」言訖而終。<br>　　第三子窩闊台自霍博之地，來會太祖之喪。耶律楚材以太祖遺詔，召諸王畢會，請監國拖雷奉窩闊台即位，是為太宗。<br>　　有寬宏大量，信任賢臣耶律楚材，量時度力，事無過舉；華夏殷富，庶民樂業，行旅不賚糧，時稱治平。約宋滅金，國勢愈昌焉。在位十三年殂。遺命以孫失列門為嗣，第六後乃馬真氏不從，遂臨朝稱制。耶律楚材勸之遵遺詔。勿聽。倖臣典都刺合蠻專權，楚材憂憤成疾而卒。乃馬真氏臨朝四年，乃會諸王百官，議立太宗長子貴由，即乃馬真氏子也。乃即位於汪吉宿滅禿裡之地，是為定宗。朝政猶出於後。時國內大阜，人不聊生。諸生各部，各遣使四出，徵求財貨寶物，驛騎絡繹，民力益困。定宗在位二年殂，皇后斡兀立海迷失抱太宗之孫、曲出之子失列門聽政稱制，凡三年，諸王大臣皆不服。諸王末哥及大將兀良合台等，共推拖雷長子蒙哥即位，是為憲宗。追尊父拖雷為睿宗。失列門不服，憲宗取首謀者誅之，由是始定。<br>　　自太宗以來，君臣擅橫，政出多門。憲宗凡有詔令，必親為之，罷不急之役，嚴軍律以安民，政始歸一。命弟忽必烈總治漢地民戶事，開府金蓮川。忽必烈遣趙壁召姚樞。樞至，見太弟才有可為，乃為書數千言上之，由是相得，動必見詢。姚樞請任楊惟中、史天澤等，屯用積穀，練兵守險，國益治強。<br>　　以廉希憲為京兆宣撫使，希憲抑強扶弱，摘伏摧奸，境內大安。<br>　　忽必烈召僧海雲，海雲召僧劉秉忠與俱，及入見，應對稱旨，忽必烈大愛之，凡有謀議征伐皆咨焉。憲宗在位九年，大舉伐宋，遣太弟忽必烈攻江南路，自引兵攻蜀路，圍宋合州城，遂殂於合州城下，眾解圍北還。忽必烈攻鄂州，聞訃，欲引還。<br>　　會宋賈似道請稱臣納幣以和，遂班師。似道遣兵殺其殿卒以為功。<br>　　忽必烈歸而即位，是為元世祖，諡為聖德神功文武皇帝，改國號曰元。遣伯顏將兵二十萬滅宋，並中國為一統，事見前回。又滅高麗、交趾、南詔、占城等國，從古幅員之廣莫如元。<br>　　惟征日本、瓜哇、八百媳婦，竟不能克。席仁明英武，屢立大功，連年用兵，統一區宇。文臣如許衡、姚樞、劉秉忠、史天澤等，謀漠廟堂；武將如伯顏、阿裡、海涯、張宏范、董文炳等，攻城略地。大闡嘉猷，制禮作樂，民康物阜，其致治之盛，古今所希。惜其分天下人為十等，有七匠、八娼、九儒、十丐之目，又縱西僧楊璉真珈，發掘宋朝陵寢及諸宦家墳墓，聽其到處姦淫婦女。又縱相臣阿合馬專權恣橫，病國害民。千戶王著，因人心怨憤，矯制殺之。帝斬王著，乃始覺阿合馬之奸，誅其子姪，籍沒其家。又相桑哥，聽其紊亂朝政，誣殺諫臣，病國害民，始終四年，乃因奉御官徹裡極言其奸而後覺，籍沒其家，財寶如內藏之半。又縱諸王公主駙馬部曲，恣意擾害居民，姦淫婦女。又取民間美女入宮供御，有司採擇，大為民害。<br>　　又於歲首元宵之日，不禁姦淫，軍民化之，或相與易室而飲。<br>　　至於弟收兄妻，子丞父妾，上下相習，恬不為怪。其為政頗無男女之別，蓋因蒙古習俗使然，而不能改。此則其所短也。<br>　　帝之初年，運糧於海，多為風浪所飄沒，至是郭守敬開通惠河以運糧，即今之運河也。昔孔子宗支，從宋南渡，時故宋衍聖公孔洙寓居衙州，或言其為孔氏宗子，召赴闕，洙遜於居曲阜者。帝曰：「寧違榮而不違親，真聖人後也。」以洙為國子祭酒。初，帝後弘吉刺氏甚賢，時時有所規益，早卒。後立其妹弘吉刺氏為後，因帝春秋高，頗與朝政焉。帝在位十九年而滅宋，後又十六年，前後共在位三十五年，壽八十歲，甲午正月崩於紫檀殿。<br>　　帝太子真金，仁孝恭儉，優禮大臣，性喜讀書，甚有賢行，早卒。皇孫鐵木耳，時撫軍北邊，自軍中來奔喪，至上都即位，是為成宗。追尊父真金為裕宗。帝承混一之後，垂拱而治，可謂善於守矣。末歲寢疾，內任宮闈，外委大臣，致賊時警，然皆隨起隨沒，在位一十三年崩。太子德壽早卒，安西王阿難答與左丞相阿忽台等，潛謀推成宗後伯岳吾氏稱制，已而輔之。<br>　　右丞相哈刺哈孫稱疾，守宿掖門，密持其機，陽許之，夜遣人密啟於愛育黎拔力八達曰：「懷寧王遠，不能猝至，恐變生不測，當先事圖之。」八達即言於太后，率衛士入內，誅阿忽台等，執安西王阿難答，遣使迎其兄懷寧王於北邊。懷寧王海山，世祖太子真金之孫也。由北邊至上都，廢皇后伯岳吾氏居東安，殺之，遂即位，是為武宗。追尊其父答刺麻八刺為順宗，尊母弘吉刺氏為皇太后，以母弟受育黎拔力八達為皇太子。帝當富有之業，慨然欲創治改法，故其封爵太盛，而遙授之官眾；賜賚太隆，而應賞之恩薄；政失之寬，百姓艱食，盜賊充斥。西番僧之在上都者，強市民薪，民訴於李壁。璧方詢其由，僧已率其黨持挺突入公府，隔案引壁，發捽諸地，捶撲交下，拽歸，閉諸空室，久乃得脫。奔訴於朝，僧竟遇赦免。未幾，其徒龔柯等，與諸王合兒八刺妃爭道，拉妃墮車毆之，語侵上，事聞，亦釋不問。蓋元人最重佛教，縱僧害民，甚至公然與后妃、公主、大臣妻女交歡，謂之捨身大佈施。甚至明尚公主，封王。<br>　　又西僧馳驛四出，假館民舍，迫逐男子，奸污婦女，往返無度。<br>　　又時作佛事，每作佛事，則為赦令，凡殺人大盜，隨犯隨赦。<br>　　又作佛事，至一年，齋僧至萬萬，創造寺院，動以數十百萬計。<br>　　凡奴僕弒主，妻妾弒夫者，俱可乞於僧而赦之。人犯有罪者，急走入佛寺，抱持佛腳，即釋不問，遂度為僧。其富民多以錢乞獲持璽書，依倚以欺貧民，侵占民田，強姦民婦，無所控訴。<br>　　又官無常俸，取給於公田，而實無田，俱分取於小民。兇惡者得以橫行，良善者坐受其斃。積不能堪，以致其後英雄並起，以至於亡。<br>　　帝在位五年崩。弟皇太子愛育黎拔力八達即位，是為仁宗。<br>　　以脫虎脫等變亂舊章，流毒百姓，奸邪誤國，擇其尤者誅之，而罷黜其黨羽。仁宗慈孝恭儉，通達儒術，愛養民力，一遵世祖之成憲，為元盛德守文之令主，在位十年崩。皇太子碩德八刺立，是為英宗。英宗天性至孝，仁宗不豫，焚香告天，泣願身代。及嗣位，御大安閣，見太祖世祖遺衣皆縑素木棉，重加補綴，嗟歎良久。謂侍臣曰：「祖宗創業艱難，節儉如此，朕焉敢頃刻忘之。」其用法果於誅殺。初以鐵木迭兒為相，懷私固寵，乘間肆毒，帝察其奸，以拜住代之。拜住輔君以正，知無不言。及鐵木迭兒既死，罪惡日彰，帝乃命追削其官爵，籍沒其家。御史大夫鐵失等，以奸黨不自安，乃生異謀。帝在位三年，秋八月，自上都南還，駐蹕南坡。是夕，鐵失與知樞密院事也先鐵木耳諸王按梯不花等謀逆，以鐵失所領阿速衛兵為外應，鐵失先與前平章、赤斤鐵木兒殺拜住，鐵失直犯禁幄，手弒帝於臥所。乃迎裕宗真金之孫、英宗之叔、晉王也孫鐵木耳於北邊，即位於龍居河，是為泰定帝。帝即位，即誅鐵失、也先鐵木耳及赤斤失木兒等於燕都，皆戮其子孫，籍沒其家產，流諸王按梯不花等於海島。帝守祖宗之成法以行，天下無事，稱平治焉。在位五年，崩於上都。太子阿速吉八嗣位。<br>　　初，武宗傳弟仁宗，約以次傳武宗長子和世王束。及仁宗既立，丞相鐵木迭兒欲固寵，乃立仁宗子英宗。又與太后幸巨失列門譖和世王束，封為周王。出鎮雲南，行至金山西北，諸王聞其至，率眾來附，因居北部。逮泰定帝崩於上都，皇后、皇太子遣使詣燕都，收印章。時簽樞密院事燕帖木兒，遂謀舉義，大會群臣，從兵皆露刃，令曰：「武皇有子二人，大統所在，當迎立之，不從者死。」以周王遠在沙漠，猝未能至，而周王弟懷王圖貼木爾，時徙江陵，乃迎入燕都。懷王固讓曰：「大兄在此，以長以德，當有天下。」燕帖木兒曰：「人心向背之機，間不容髮，一或失之，噬臍無及。」懷王曰：「必不得已，當明著朕意，佈告中外而後可。」懷王遂襲皇帝位。改元天歷，明告中外以攝位之意，時倒刺沙在上都，已立泰定帝之子阿速吉八為帝，遣兵分道攻燕都，敗績。齊王月魯帖木兒等，以兵圍上都，倒刺沙奉皇帝璽出降，泰定帝子阿速吉八不知所終。<br>　　泰定帝後，後為丞相燕帖木兒夫人。懷王遣使迎周王和世王束於漠北，周王還，至和寧之北，遂稱帝，是為明宗，遣使立弟懷王圖帖木爾為皇太子。皇太子發京師，北迎帝。時戊辰九月十八日，大明太祖生。明帝在位半年，太白經天，帝次於旺忽察都，皇太子入見，帝宴皇太子及諸王大臣於行殿，帝暴崩。皇太子圖帖木爾襲位於上都，是為文宗。明宗後八不沙有後言，被讒遇害，文宗在位五年崩。丞相燕帖木兒請立文宗子燕帖古思，文宗後卜答失裡弘吉剌氏，以文帝遺命，傳位於明宗嫡子懿璘質班，是為寧宗。時方七歲，百司政務，咸取決於皇后。<br>　　寧宗在位二月而殂。燕帖木兒復請立文宗子燕帖古思，文宗後曰：「吾子尚幼，明宗庶長子妥懽帖睦爾在廣西，今年十三矣，禮當立之。」乃命迎妥懽帖睦爾於靜江，入即位，是為順帝。<br>　　文宗後曰：「萬歲後，其傳位於燕帖古思。」或曰：「順帝名為明宗庶子，實故宋恭帝瀛國公趙顯之子也。」趙顯在北方為僧，與娟婦罕祿魯氏名邁來迪者善而生子。明宗北狩，見邁來迪者美，遂載以歸，並以其子為己子，即順帝是也。元朝諸帝俱無恁失德，但寵信諸僧，失之寬耳。惟至順帝荒淫無道，卒以亡元。未知後事如何，且聽下回分解。<br>　　<br>　　</font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷代興衰演義 </a>>> </font></td>
     <td width="60%" align=right><a href=32.htm>上一篇</a> &nbsp;&nbsp;&nbsp;&nbsp; <a href=34.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>