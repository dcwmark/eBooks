<html>
<head>
<title>開放文學--歷史通俗演義 - 唐史--第九十三回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 唐史 </a>>> </font></td>
     <td width="60%" align=right><a href=92.htm>上一篇</a> &nbsp;&nbsp;&nbsp;&nbsp; <a href=94.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第九十三回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>奔成都誤寵權閹　復長安追殲大盜</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說田令孜擁駕西行，日夜奔馳，不遑休息。趨至駱谷，適鄭畋出鎮鳳翔，迎謁道左，請僖宗留蹕討賊。僖宗道：「朕不欲密邇巨寇，且西幸興元，徵兵規復，卿可糾合鄰道，勉立大功。」畋知僖宗不肯留蹕，乃啟奏道：「道路梗澀，奏報難通，陛下委臣恢復，還請假臣兵權，便宜從事。」僖宗允諾，住了一宵，復啟蹕向興元進發。畋送至十里外而還，乃召集將佐，會議拒賊，將佐齊聲道：「賊勢方熾，且徐俟兵集，再圖恢復。」畋勃然道：「諸君欲畋臣賊麼？」道言未絕，氣向上衝，暈僕地上。經將佐扶救入寢，用藥灌飲，好多時才得甦醒，但身子不能動彈，口亦不能出聲，只是涕泣交下。忠義可敬。將佐見畋情狀，不禁天良發現，願效驅馳。畋用手點額，且麾令暫退。次日將佐等復入問疾，畋尚未能言，將佐歎息而出。忽由監軍袁敬柔，召將佐會議，將佐應召而往，但見監軍陪著一位賊使，盛筵相待，音樂鏗鏘，大家不勝驚愕。那袁敬柔恰宣言道：「現在新天子頒下敕書，我等理應申謝，只因節使風痹，由我代為署名，草呈謝表。」說到表字，將佐忽發哭聲，霎時間淚灑一堂。賊使驚問何故？幕賓孫儲道：「節使風痹，不能延客，所以大眾生悲呢。」賊使亦覺掃興，宴畢即去。當有人報知鄭畋。畋躍起&#29248;上，不覺發言道：「人心尚未厭唐，賊從此授首了。」前此不言，恐系做作，但借此感勵將士，雖詐亦忠。遂刺指出血，寫就表文，遣親將齎詣行在，再召將佐喻以順逆，眾皆聽命，復歃血與盟，然後完城塹，繕器械，訓士卒，密約鄰道，合兵討賊。有聲有色。<br>　　各道兵慕義向風，依次趨集。尚有禁軍分鎮關中，不下數萬人，亦皆響應，來會鳳翔。畋散財犒眾，士氣大振。巢相尚讓，率眾往攻，由畋將宋文通帶領各軍，一鼓殺退。讓敗歸報巢，巢再遣部將王暉，齎書招畋。畋扯碎來書，殺死王暉，又令子凝績報捷行在。僖宗早至興元，詔令諸道出兵，收復京師。義成節度使王處存，涕泣入援，且遣千人從間道赴興元，扈衛車駕。河中節度使王重榮，本已向巢通款，巢遣使征發，幾無虛日。重榮語眾道：「我本思屈節紓患，哪知反苦我吏民，此賊不除，如何得安？」乃將巢使一並殺死，整兵拒賊。巢遣朱溫進攻，經重榮慷慨誓師，大破溫眾，奪得糧仗四十餘船，遂遣使與王處存結盟，引兵出屯渭北，一面向行在告捷。僖宗在興元過了殘年，越年元旦，改廣明二年為中和元年，從官因捷書屢至，相率慶賀。僖宗欲駐駕興元，靜俟規復，偏田令孜以儲峙不豐，堅勸僖宗幸蜀。西川節度使陳敬暄，亦遣步騎三千奉迎，僖宗乃轉趨成都，由敬暄迎入城中，借府舍為行宮。會兵部侍郎蕭遘，及太子賓客分司王鐸，先後馳抵行在，僖宗俱命為同平章事。裴澈由賊中自拔來歸，亦得官兵部尚書。且恐南詔乘隙入寇，遣使招撫，願與和親。更命高駢為東面都統，促使討巢。還要用他。加河東節度使鄭從讜兼侍中，守前行營招討使，特任鄭畋為京城四面諸軍行營都統，所有蕃漢將士，赴難有功，悉聽畋墨敕除官。畋奏調涇原節度使程宗楚為副都統，前朔方節度使唐弘夫為行營司馬，傳檄四方，徵兵討賊。<br>　　黃巢再遣尚讓，率眾五萬，進寇鳳翔，畋使唐弘夫伏兵要害，自督兵數千人，出陣高岡，多張旗幟，誘賊來攻。賊本書生視畋，料無將略，更見他據岡列陣，適犯兵忌，遂貪功競進，鼓行而前。群賊爭先恐後，無復行伍，趨至龍尾陂，被弘夫橫擊而出，衝斷賊兵。賊眾前後不及顧，彼此不相救，正覺得心慌意亂，招架為難。畋又麾兵趨下，奮呼殺賊，賊腹背受敵，且不知畋軍多寡，總道有無數雄師，覆壓下來，頓時東奔西竄，情急求生。哪知逃得越快，死得越多，凌藉了半日餘，把頭顱拋去了二萬多顆。尚讓倉皇走脫，遁歸長安。<br>　　唐弘夫得此大勝，遂由程宗楚唐弘夫等，追賊至都，且檄河中節度使王重榮，義成節度使王處存，權知夏綏節度使拓跋思恭，並為後應。大家興高采烈，趨集長安城下。尚讓已經入城，報知黃巢，巢聞官軍大至，無心固守，即率眾東走。程宗楚自延秋門殺入，唐弘夫繼進，王處存也率銳卒五千，魚貫入城，坊市人民，歡呼出迎，或取瓦礫擊賊，或拾箭械奉給官軍，不到一夕，已是全京恢復，無一賊兵。宗楚恐諸將分功，不欲通報外軍，但令軍士釋甲，就宿第舍。軍士尚未肯安枕，掠取金帛妓妾，恣意圖歡。王處存令部兵首系白巾為號，坊市無賴少年，也模仿軍裝，冒充名號，掠奪良民。卻是自己尋死。賊眾露宿灞上，詗知官軍不整，且無後軍相繼，即引兵還襲，掩入都門。宗楚弘夫，未曾防備，驀聞賊眾又至，倉猝出戰。軍士方挾金帛，擁妓妾，分居取樂，一時不及調集，可憐宗楚弘夫二人，手下只有數百名士卒，不值賊眾一掃，兩人亦相繼陣亡。貪功喪軀，可作殷鑒。王處存急召集部眾，出城還營。黃巢復入長安，恨人民迎納官軍，縱兵屠殺，流血成川，他卻取出一個新名目，叫作洗城。各道官軍聞報，一並退去，賊勢益熾，上巢尊號，稱為承天應運啟聖睿文宣武皇帝。<br>　　代北監軍陳景思，方率沙陀酋長李友金等，入援京師，到了絳州，將要渡河，絳州刺史瞿稹，亦沙陀人，迎白景思道：「賊勢方盛，未可輕進，不若且還代北，募兵數萬，方可進行。」景思乃與稹同還雁門，招兵勤王，逾旬得三萬人，統是北方雜胡，獷悍暴橫，稹與友金不能制。友金系李克用族父，欲乘此召還克用父子，即勸景思拜表奏功，請赦克用父子罪，令他入統代北軍士，立功贖愆。景思依言代奏，有詔依議。友金遂率五百騎士，齎詔至韃靼，赦還克用父子。克用甚喜，即率韃靼諸部萬人，入屯雁門。克用移牒河東，說是奉詔討巢，令招討使鄭從讜，具給資糧，一面進兵汾東。從讜恐克用尚有異心，特閉城設備，不應所請。克用自至城下大呼，求與從讜相見。從讜乃登城與語，許給錢米，待克用退去，遣人運給錢千緡米千斛。克用意尚未足，還陷忻代二州，遂在代州留駐，按兵不發。東面都統高駢，雖出屯東塘，移檄討賊，但也口是心非，遷延觀望。鄭畋自宗楚等喪師長安，聲威挫失，僖宗加封司空，兼同平章事，都統如故，仍令他銳圖恢復，怎奈畋有志未逮，徒喚奈何！<br>　　忠武節度使周岌，已奉表降巢，監軍楊複光，頗具忠忱，與岌嘗有違言。一日，岌正夜宴，邀楊預席，左右進言道：「周為賊臣，恐不利監軍，不如勿往！」複光搖首道：「事已如此，義不苟全。」即毅然前往，入席與飲。酒至半酣，岌語及唐事。複光泣下，良久與語道：「大丈夫感恩圖報，見義勇為，公自匹夫為公侯，奈何舍十八葉天子，甘心臣賊呢？」岌亦忍不住淚，徐徐答道：「我不能獨力拒賊，所以陽奉陰違，今日召公，正為此事。」復光立即起座，瀝酒與盟，難得有此義閹。且因巢使方去，即遣養子守亮，追往驛館，殺斃巢使。當下出召兵士，調集三千人，親自帶領，逕詣蔡州。蔡州刺史秦宗權，素來跋扈，不從岌命，複光入城，勉以大義，宗權也覺心折，遣將王淑率兵三千，隨複光往擊鄧州。鄧州正為巢將朱溫所陷，所以引兵急攻，王淑雖然從行，途次一再逗撓，被複光數罪處斬，並有淑眾。乃再召忠武牙將鹿晏弘晉暉王建韓建張造李師泰龐從等至軍，進破朱溫，攻克鄧州，逐北至藍橋，方收軍還鎮。王建事始此。黃巢遣黨目王玫為邠寧節度使，邠州鎮將朱玫起兵誅賊，推別將李重古為節度使，自率部眾討巢，出屯興平，與巢將王播接戰，失利而退，返屯奉天。為下文謀逆伏案。<br>　　僖宗寓居成都，已是半年，因各道軍勝負不一，終未能規復長安，他也不免焦煩。但終信任一田令孜，令為行在都指揮處置使，又由令孜倚畀陳敬**，拜他為相。敬瑄奏遣西川左黃頭軍使李鋋，往討黃巢。還有右使郭琪，留衛成都，令孜犒賞扈駕諸軍，嘗從優給，獨不及西川軍。琪因誘眾作亂，焚掠坊市，令孜奉僖宗保東城，閉門登樓，命諸軍擊琪。琪突圍夜走，渡江奔廣陵，往依高駢。令孜驕橫益甚，蔑視宰相，所有軍國大事，但由令孜處決，宰相不得與聞。先是宦官權重，分宮廷為南北兩司，北司屬內侍，南司屬宰相，兩權分峙，及令孜專政，北司權過南司。左拾遺孟昭圖痛心閹禍，憤然上疏，略云：<br>　　治安之代，遐邇猶應同心﹔多難之時，中外尤當一體。去冬車駕西幸，不告南司，遂使宰相以下，悉為賊所屠，獨北司平善。前夕黃頭軍作亂，陛下獨與田令孜及諸內臣，閉城登樓，並不召宰相入商，翌日亦不聞宣慰朝臣，臣備位諫官，至今未知聖躬安否，況疏冗乎？夫天下者，高祖太宗之天下，非北司之天下。天子者，九州四海之天子，非北司之天子。北司未必盡可信，南司未必盡無用，豈天子與宰相，了無關涉？朝臣皆若路人，臣恐收復之期，尚勞宸慮。屍祿之士，得以宴安。臣躬被寵榮，職司補袞，雖遂事不諫，而來者可追，還願陛下熟察！<br>　　這疏呈將進去，田令孜屏匿不奏，反矯詔貶昭圖為嘉州司戶。昭圖去後，又遣人擠溺蟆頤津，一道忠魂，竟歸水窟。足令閱者髮指。自是天愈怒，人愈亂，靖陵雨血，河東霜殺禾，流星如織，或大如杯碗，隕落成都，這是天怒的見端。至若亂端&#34861;起，更不勝述，最關緊要的是感化軍牙將時溥，逐殺節度使支祥，納賂令孜，即頒詔令溥為留後。壽州屠夫王緒，與妹夫劉行全，聚眾五百，也居然倡亂，盜據壽州，轉陷光州。秦宗權反保奏他為光州刺史，固始縣佐王潮及弟審郢審知，皆以材氣知名，願為緒用。屠狗果出英雄，居然高坐黃堂，驅使名士。王潮事始此。就是鳳翔節度使，兼京城四面諸營的鄭司空，也為行軍司馬李昌言所圍。鄭畋登城詰問，眾皆下馬羅拜道：「相公原不負我曹，但糧饋不繼，饑寒交迫，不得已出此一舉。」畋歎息道：「汝等願從司馬，司馬若能戢兵愛民，為國滅賊，我情願讓主軍務，但望司馬勿負我言。」昌言許諾。畋即開城自去，奔赴行在。畋亦如此，大殺風景。詔降畋為太子少傅分司，授李昌言鳳翔節度使，時溥為感化節度使，令討黃巢，且屢促高駢進兵。<br>　　駢與鎮海節度使周寶，同出神策軍，相待如兄弟，及封壤相鄰，屢爭細故，遂與有隙。駢檄寶入援，寶知駢無真意，亦不應召，駢遂表稱寶將為患，不便離鎮，竟罷兵還府。首相王鐸，聞駢無心討賊，乃發憤請行，泣涕面奏。僖宗乃命鐸為諸道行營都統，權知義成節度使，得便宜行事，罷高駢都統職銜，但領鹽鐵轉運使。中和二年正月，王鐸自成都啟行，奏舉太子少師崔安潛為副都統，忠武節度使周岌，河中節度使王重榮為左右司馬，河陽節度使諸葛爽，宣武節度使康實為先鋒使，感化節度使時溥，為催遣綱運租賦防遏使，右神策觀軍容使西門思恭，為諸道行營都監。又令義成節度使王處存，鄜延節度使李孝昌，夏綏節度使拓跋思恭，為京城東西北三面都統，授楊複光為左驍衛上將軍，兼南面行營都監使，且賜號夏州軍為定難軍，鄜坊軍為保大軍，共趨關中。行在一方面，復命鄭畋為司空，兼同平章事。畋等議撤去高駢鹽鐵轉運使，但加給侍中虛銜，以示籠絡。駢既失兵柄，又解利權，遂攘袂大詬，上表詆毀朝廷。僖宗令畋草詔切責，駢因與朝廷決絕，不通貢賦。<br>　　王鐸會同諸道兵馬，進逼黃巢。巢將朱溫，方署同華防禦使，屢向巢請兵，捍御河中。巢因官軍四逼，糧匱兵空，急切無從調遣。溫知巢勢日蹙，變計歸唐，遂向王重榮通款，殺死監軍嚴實，舉州歸降。重榮申告王鐸，鐸令溫署同華節度使，且替溫奏乞官階。有詔授溫為河中行營招討副使，賜名全忠。種一絕大禍根。是時各道兵皆趨集關中，惟平盧不至，平盧節度使安師儒，為牙將王敬武所逐，自稱留後，奉款附巢。王鐸遣判官張濬往說道：「人生應先曉逆順，次知利害，黃巢系一販鹽虜，試問公叛累代帝王，靦顏事賊，究有何利？今天下各道兵馬，競集京畿，獨淄青不至，一旦賊平，天子反正，公等有何面目見天下士？」敬武竦然起謝，即發兵數千，隨濬西行。惟各道軍尚畏賊燄，未敢輕進。王重榮商諸都監楊複光，複光請召李克用，且言：「克用觀望，系與鄭從讜有嫌，若以朝旨喻鄭公，令與修好，料克用必肯前來，定可平賊。」鐸用墨敕召李克用，並諭鄭從讜。從讜不得已貽克用書，勸令釋嫌報國。克用因率兵四萬，進趨河中。部兵皆著黑衣，沿途疾行如飛，勢甚慓悍，賊黨望塵卻走，私相告語道：「&#40310;子軍到了，快逃生罷！」賊運已衰，故見克用軍愈覺生畏。王鐸奏請授克用為雁門節度使，克用受命，格外踴躍。中和三年正月，進擊沙苑，大破巢弟黃揆，直搗華州。鐸再向行在請命，授克用為東北面行營都統，楊複光為東面都統監軍使，陳景思為北面都統監軍使。僖宗已經允議，頒詔施行，偏田令孜欲歸重北司，謂：「鐸討黃巢，日久無功，幸得楊複光計議，始召沙陀兵破賊，鐸不勝重任，應飭令赴義成軍，罷去兵柄。」僖宗奉命維謹，但教阿父如何主張，無不樂從。好一個宦官孝子。遂詔命王鐸赴鎮，任令孜為十軍十二衛觀軍容使。<br>　　會魏博節度使韓簡，與巢相應，寇掠鄆州及河陽。牙將樂行逢誅簡，還鎮上表，詔令為留後，尋加節度使，賜名彥楨。成德節度使王景崇卒，景崇系元逵孫。子熔年僅十齡，嗣為留後，詔授檢校工部尚書，命發粟濟師。李克用得熔輸粟，士飽馬騰，圍攻華州。黃巢遣尚讓往援，克用與王重榮，同率軍邀擊零口，大敗尚讓，尚讓遁去，克用遂進軍渭橋。忠武將龐從，河中將白志遷等，率軍繼進，黃巢亦傾眾出來，至渭橋攔截官軍。克用躍馬構槊，領沙陀兵充當頭陣，無堅不摧，任他逆巢是百戰悍賊，見了克用，亦嚇退三舍。龐白兩將，也不肯落後，奮勇殺賊，賊眾三卻三進，官軍三戰三捷，更有義成義武諸軍，陸續殺到，賊黨方才大奔。寥寥數語，已寫盡當日大戰。克用等追薄城下，猛撲一晝夜，次日由光泰門殺入。黃巢巷戰又敗，焚去宮闕，出都遁去，擒住巢相崔璆，餘眾半死半降。巢出都後，恐官軍追躡，沿途散擲珍寶，以&#30323;官軍。官軍果然爭取，不願追賊，巢得遠遁。楊複光遣使告捷，百官入賀，詔留忠武等軍二萬人，居守京師，飭將巢相崔璆，就地處斬﹔加李克用朱玫，及保大軍節度使夏侯逵，同平章事。升陝州為方鎮，命王重盈為節度使，又建延州為保塞軍，即命保大軍司馬李孝恭為節度使，各道鎮帥中，惟克用年二十八，最號少壯，破黃巢，復長安，功居第一，兵亦最強。克用一目微眇，時人稱為獨眼龍。諸軍入京，乘機四掠，無異賊眾。長安民居，所存無幾，好好一座首都，除四圍城牆外，幾成一片瓦礫場。回首當年，唏噓欲絕。各軍亦不願久留，或歸鎮，或追賊。巢自藍田入商山，使驍將孟楷往擊蔡州，秦宗權出戰不利，竟背唐降巢。陳州刺史趙*%，聞蔡州降賊，料知陳州必先被兵，亟繕城掘濠，募兵積粟，令弟昶珝及子麓林，分率兵士，出守項城要路，四面埋伏，專待賊眾到來。果然賊將孟楷，移兵進攻，行至項城，恃勝無備，趙昶趙珝等一齊殺出，立斬孟楷，且將餘賊掃盡無遺。<br>　　巢得敗報，不禁大怒，即與秦宗權合兵，圍攻陳州，掘塹五重，百道攻撲。*%慨諭兵士，誓死固守，有時&#35248;賊少懈，即引銳卒開城出擊，殺賊甚多。巢益大憤，紮營州北，為久持計。且掠人為糧，生投碓磑，並骨取食，號為舂磨寨。*%一面拒賊，一面向鄰鎮乞援。朱全忠方受命鎮宣武軍，邀同周岌時溥，引兵援陳，至鹿邑殺敗賊黨，嗣因巢奮力與鬥，勢且不支，因轉向李克用告急。克用方出爭昭義，一時無暇移師，至中和四年，告急書連番迭至，乃引蕃漢兵五萬，往救陳州。陳州被圍，幾三百日，趙*%兄弟，與賊大小數百戰，艱苦備嘗，終不少懈。極寫趙*%。至克用進援，擊敗賊將尚讓，巢始解圍趨汴。尚讓且率敗兵五千，轉逼大梁。全忠又致書克用，請他速援。克用追賊至中牟，乘賊渡河，逆擊中流，殲賊萬餘人。尚讓窮蹙請降，巢逾汴北走，克用窮追不捨，至封邱殺賊數千，至兗州又殺賊數千，追至冤句，巢已遠颺。俘巢幼子及乘輿服器等物，並賊所掠男女萬餘名。克用因裹糧已罄，盡將男女遣散，自回汴州。命尚讓再行追巢。巢手下只有千人，走保泰山。時溥又遣將陳景瑜，與尚讓窮追至狼虎谷。巢屢戰屢敗，自知難免，顧甥林言道：「我本意欲入清君側，洗濯朝廷，事成不退，原我自誤﹔汝可取我首獻天子，保得富貴。」你亦自知悔麼？言尚不忍下手，巢自刎不殊，氣已垂絕。言乃把巢首砍下，並斬巢兄弟妻子，函首往獻時溥，途次為博野沙陀軍所奪，且將言首一並取去，送至溥軍。溥復派兵搜狼虎谷，得巢姬妾數十人，並巢首齎獻行在。共計巢自倡亂至敗亡，共歷十年，殺人無算，好算是古今一大浩劫。唐室宗社，雖幸得尚存，也已保全無幾了。小子有詩歎道：<br>　　連年寇賊釀兵災，父老相傳話劫灰。<br>　　巢賊殺人八百萬，至今追憶有餘哀。<br>　　巢首獻至行在，僖宗御樓受俘，一切詳情，容後再詳。　　<br><br>　　鄭畋倡義於先，功將成而忽敗，李克用赴援於後，兵一奮而即成，非畋之忠義，出克用下也。畋以書生掌戎政，借一時之鼓勵，號召諸軍，程宗楚唐弘夫等，挾銳入都，一得手而即貪功弛備，復為賊乘，兩將戰死，餘軍不振，畋雖孤忠，究係儒者，徒憑意氣以為感召，安能久持不敝乎？克用以新進英雄，奉詔討賊，才足以御眾，勇足以制人，而諸軍又不足以牽制之，故一舉而復京都，再舉而殲逆賊，事半功倍，游刃有餘，蓋求人者難為功，求己者易為力也。餘子碌碌，因人成事，王鐸兩出統軍，始未戰而即遁，繼大舉而仍無功，雖無田令孜之嫉忌，亦非真有專閫才。而昏庸如僖宗，驕橫如田令孜，更不值齒數焉。 <br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 唐史 </a>>> </font></td>
     <td width="60%" align=right><a href=92.htm>上一篇</a> &nbsp;&nbsp;&nbsp;&nbsp; <a href=94.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>