<html>
<head>
<title>開放文學--歷史通俗演義 - 唐史--第十回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 唐史 </a>>> </font></td>
     <td width="60%" align=right><a href=9.htm>上一篇</a> &nbsp;&nbsp;&nbsp;&nbsp; <a href=11.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第十回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>下江東梁蕭銑亡國　戰洺南劉黑闥喪師</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說王世充奉詔徙蜀，出居雍州廨舍，正要啟程，忽有數騎持敕而入，令世充出外跪讀。世充即與兄世惲趨出，剛要下跪。突有數人下馬，拔出腰刀，將他兄弟殺死。看官道是何人？原來是定州刺史獨孤修德，帶領兄弟來報父仇。他父名機，嘗事越王侗，越王被弒，機欲誅逆歸唐，為世充聞知，屠戮全家，幸修德弟兄寓居長安，才得免害。修德仕唐，得為定州刺史，既聞世充被擒，只望高祖將他正法，偏偏有詔特赦，頓令他無從泄冤，當下想出一法，詐傳上命，往殺世充。既已得手，遂上書自首，情願受罪。其跡可誅，其情可憫。高祖因他父忠子孝，特別減輕，但飭令免官罷了。還算明白。世充子玄應，及兄世偉，相率就道，行至中途，密圖叛亡，被監吏察覺，飛奏唐廷，詔令一體就戮，於是全族誅夷。篡弒之報。這且不必細表。<br>　　且說河朔已平，竇氏餘眾，散歸鄉里，就中驍桀諸徒，仍然暋不畏死，糾眾橫行。地方官吏，免不得遣役往捕，加以捶撻，因此益生異心，官吏恐他肇禍，當即奏聞。有詔召竇氏故將入京，范願董康買曹湛高雅賢等，名均在列。大家私相聚議，范願先開口道：「王世充舉洛降唐，大臣如段達單雄信等，均就誅夷，我輩若入長安，想亦同彼一轍，試思我輩自十年以來，身經百戰，九死一生，今何惜餘年，不再起事？且夏王得淮安王，待以客禮，釋歸唐闕，唐得夏王，立即殺死，我等均受夏王恩厚，今不替他報仇，既無以對夏王，復無以見天下士，自問豈不惶愧麼？」高雅賢接入道：「誠如君論，我因官役時來偵察，欲將家屬他徙，偏這班狐群狗黨，先已聞風，把我家眷捕去數人，虧我不在家中，才得脫身，今又來給我入京，明明是置我死地。同是一死，何不他圖？」董康買曹湛等都齊聲贊成。當下謀舉主帥，議久未決，問諸卜筮，謂當以劉氏為主。雅賢道：「漳南劉雅，非夏主舊將麼？我等便去請他出來便了。」遂偕往漳南，同見劉雅。雅問為何事？大眾以密謀相告。雅搖首道：「天下方才安定，我但求耕田種桑，做個老百姓罷了，不願再談兵事。」語卻有理。雅賢等變色道：「這般說，是不願出去麼？」雅亦奮然道：「這是由我自便。」雅賢等又逼一句道：「你不願去，是沒有故人情誼了，我等亦將與你無情。」雅即起立道：「你等與我無情，亦屬何妨。」說至此，不防範願竟拔出腰刀，向雅亂斲，餘眾亦趁此動手，雅只赤手空拳，如何對敵？眼見得是不能活了。大眾既殺了劉雅，一哄而回。范願復提議道：「前漢東公劉黑闥，勇略冠群，性又仁善，我嘗聞劉氏當王，今欲收夏王亡眾，共舉大事，非此人不可。」乃再往見黑闥。黑闥亦漳南人，初屬李密，繼歸王世充，復降竇建德。見第八回。建德用為將軍，封漢東郡公。及建德敗死，回裡務農，適在園中鋤菜，驀見范願等攜手前來，便即迎入室中，問明來意。范願略述秘謀，黑闥稍稍遜讓，經高雅賢再行敦促，因即樂從。當下宰殺耕牛，與同飲食，定計聚眾得百人，便襲據漳南縣城，戕官發粟，招徠舊黨，不到數日，有眾數千。又進攻鄠縣，貝州刺史戴元祥，魏州刺史權威，合兵往援，黑闥用埋伏計，誘入檻阱，兩刺史同時敗死，兵械俱為所虜，黑闥遂設壇漳南，立建德神主，率眾祭告，大意是「起兵復仇」四字。乃自稱大將軍，出兵東向，攻陷歷亭，殺守將王行敏。饒陽盜崔元遜，襲據深州，殺刺史裴晞，響應黑闥，兗州盜徐圓朗，自洛陽平定後，已拜表降唐，授爵魯國公，兼兗州總管，至是也與黑闥連和，自稱魯王。兗鄆陳杞伊雒曹戴諸州土豪，陸續趨附，山東大震。<br>　　是時唐廷方欲南下江陵，命夔州總管李孝恭，高祖從姪。大造戰艦，練習水軍，指日待發。偏值山東警報，絡繹前來，乃令淮安王神通為山東道行台右僕射，宣撫各郡。將軍秦武通，定州總管李玄通，會同幽州總管李藝。即羅藝。共討黑闥，東師已發，乃下南軍。南征蕭銑，較黑闥為遲，而平定恰先於黑闥，故從此間插入。南軍為討蕭銑而發，銑系梁宣帝蕭&#35431;曾孫，見首回。為隋蕭後親屬，煬帝任為羅川令，隋末為巴陵校尉董景珍等所推，尊為梁王，改元鳴鳳，服色旗幟，皆如梁舊。起兵五日，遠近歸附，已達數萬人。未幾又自稱皇帝，徙都江陵，封董景珍以下功臣七人為王，召鄧州人岑文本為中書侍郎，委曲機密，遣魯王張繡出徇嶺南。郡縣多降，再令部將蘇胡兒取豫章，楊道生取南郡，威振一方。凡南自交趾，北距漢水，西至三峽，東達九江，俱為所有，勝兵達四十萬，武德二年，楊道生進寇峽州，為唐刺史許紹擊退。銑又遣將陳普環，率舟師入峽，復經許紹邀擊西陵，據險破敵，擒住普環。銑心終不死，尚屯兵安蜀城，窺視巴蜀。高祖命李靖經略夔州，因為銑兵所阻，久不得進，詔令許紹責靖逗留，處以死罪，紹代為奏解，靖才得免。既而董景珍弟謀亂，事泄被誅。景珍已出守長沙，懼罪降唐。銑令張繡攻景珍，珍登城語繡道：「功成者死，君豈不聞，為怎麼相攻呢？」繡不肯聽，竟麾眾圍城，城內食盡，景珍欲突圍出走，為部下所殺。銑以繡為尚書令，繡未免驕盜，又為銑所殺。自是功臣諸將，漸漸離心，兵勢日弱一日。敗亡之象。<br>　　唐峽州刺史許紹，復拔梁荊門鎮，黔州刺史田世康，又下樑五州四鎮。李靖遂獻取梁十策，上達唐廷。高祖即命趙郡王李孝恭為夔州總管，整練舟師，李靖為行軍總管，兼孝恭屬下長史，委以軍事。武德四年秋八月，孝恭閱兵夔州，巧值秋汛暴漲，江水泛濫，靖勸孝恭速即進兵，諸將多以為非。靖勃然道：「用兵全尚神速，今我軍初集，銑尚未知，若乘著江漲，順流東下，掩他不備，我料銑不及施防，定為我所擒了。」觀李靖言，才知前日阻兵，並非有意逗留。孝恭大為贊賞，便奏請出師日期，自率戰艦二千餘艘，與李靖等即日東下，越荊門宜都二鎮，直抵彝陵。銑將林士弘，駐兵清江，毫不設備，被舟師一鼓搗入，獲住戰艦三百艘。士弘踉蹌走脫，由唐軍追奔至百里洲，再與士弘接戰，又得大勝，長驅入北江。江州總管蓋彥舉，以五州來降。銑方罷兵營農，聞唐師猝至，倉猝徵兵，一時未能遽集，只好調齊宿衛兵士，前來拒戰。孝恭將與交鋒，靖力言不可，偏諸將一齊請戰，靖說道：「銑為救敗計，悉銳來拒，此鋒殆不可當。不若泊舟南岸，堅持不動，待他銳氣已衰，或分兵歸守，那時出去奮擊，庶可得志。」秦王世民善用此策，李靖所言亦然，英雄所見，大略相同。孝恭不從，留靖守營，自率銳師出戰，果然敗走，退保南岸。銑眾散駛江心，收掠軍資，靖見他艦隊散亂，獨請往攻，孝恭方悔不用靖言，至此自然照行，遂令靖督兵出擊。銑兵正四散掠取，不意唐軍殺來，大家逃命要緊，還有何心戀戰？靖縱兵追逐，殺敵無算，乘勝直抵江陵，衝入外郛，分兵拔水城，大獲戰艦，盡令散擲江中。諸將又動起疑來，共來語靖道：「所得敵艦，正足利用，奈何棄擲江流，反為敵有？」靖笑道：「諸君有所未知，今蕭銑屬地，南出嶺表，東距洞庭，我懸軍深入，若攻城未破，援兵四集，我且表裡受敵，進退兩難，雖有舟楫，亦無用處。今將敵舟散擲，令沿江而下，彼遠來援兵，必疑是江陵已破，未敢輕進，往來探伺，動淹旬日，待彼察悉，我已早拔此城了。」的是妙計。遂下令圍城。銑在城中，日望援兵到來，哪知援兵已中靖計，望見沿流舟楫，果然懷疑不進，交州總管邱和，長史高士廉，司馬杜之鬆等，來朝江陵，因見全城被圍，嚇得倒退，竟詣孝恭處請降。銑內外阻絕，惶急萬分，商諸岑文本，文本勸銑出降。銑乃語群下道：「天不祚梁，勢難再支，若必待力屈乃降，恐滿城生靈，必遭塗炭，奈何為我一人，貽害百姓？罷罷！不如早日出降便了。」群下都相顧無言。銑乃以太牢入告太廟，然後下令出降，守陴皆哭。銑率群臣緦縗布幘，至唐營謁見孝恭，慘然道：「有罪惟銑一人，百姓無罪，請免殺掠！」婦人之仁。孝恭滿口答應，及入城，諸將竟欲大掠，孝恭亦模稜兩可，岑文本入白孝恭道：「江南人民，遭隋虐政，更兼群雄相爭，受苦不堪，日夜延踵跂頸，仰望真主，今王師到此，所以蕭氏君臣，決計歸命，為民息肩，今若縱兵俘掠，士民失望，恐從此以南，處處阻礙，無復向化了。」孝恭稱善，乃嚴申軍令，禁止殺掠。諸將又言：「敵將拒鬥，死有餘辜，應籍沒家資，賞給軍士。」李靖亟勸阻道：「王師入境，應使義聲載道，彼為主而死，實是忠臣，奈何與叛逆同科呢？」恭孝亦依言申禁，城中安堵，雞犬不驚，南方州縣，聞風款附。援兵來了十數萬，亦皆解甲歸降。孝恭乃送銑至長安，高祖面加詰責，銑長歎道：「隋朝失鹿，群雄共逐，銑無天命，因致失算，若以為罪，也無所逃死了。」比王竇二人，恰高出一籌。高祖竟命斬都市。總計銑建國號梁，五年而亡。孝恭受命為荊州總管，靖得封永康縣公，兼上柱國，招撫嶺南。銑部將劉洎李礱志等，皆舉城率眾，乞降靖前，連南方酋領馮盎等，亦多令子弟入謁，南方悉平。<br>　　杜伏威歸唐後，助世民平王世充，見第八回。唐授伏威為東南道行台尚書令，兼江淮安撫大使，仍封吳王。聞唐又平定南方，更欲借公濟私，屢出兵擊李子通。子通沂州人，素業漁獵，有膂力，先依長白山盜左才相，得部眾萬人，才相敗死，了過左才相。子通南奔，渡淮依杜伏威，嗣與伏威有嫌，自往海陵，潛兵襲伏威營。伏威敗走，子通復移眾攻江都，逐去太守陳稜，自稱皇帝，建元明政。伏威記念前仇，嘗遣輔公祐攻子通，陷丹陽，進屯溧水，子通率眾迎戰，一再失利，並因糧食已盡，遂棄了江都，走保京口，嗣復轉入太湖，收集散卒二萬人，往襲沈法興。法興曾為吳興郡守，因隋亂起事，糾眾掩入毗陵，再下江表十餘州，自署江南道總管。武德二年，僭號梁王，改元延康。平時橫行殺戮，將士離心，突聞子通兵至，相率嘩散。法興不得已，退奔吳郡。賊帥聞人遂安，遣部將葉孝辯往迎，法興隨孝辯趨會稽，忽萌悔意，竟欲襲殺孝辯，孝辯偏已覺著，麾眾圍住法興，法興無法可施，投江溺死。自法興起兵至此，僅歷三年。李子通得據有法興屬地，餘威復振。伏威又遣王雄誕往擊。雄誕為伏威養子，素有勇名，與子通交戰蘇州，子通走保獨鬆嶺，雄誕命偏將陳當世，乘高據險，多張旗幟，夜間縛炬林中，照徹山谷，嚇得子通晝夜不安，毀營南走，退入餘杭，雄誕進薄城下，四面猛撲，子通料不可守，開城出降，被雄誕執送伏威，伏威轉獻唐廷，高祖赦子通罪，賜宅給田，令居京師，後來子通謀叛，亡命藍田，為關吏擒獲，才致伏法。子通僭號七年而亡。了結沈法興李子通，回應第七回。新安賊帥汪華，據有黟歙等縣，已有數年，至是也為雄誕擊敗，窘蹙請降。就是聞人遂安，進據崑山，又由雄誕單騎招降。於是淮安江東，盡屬伏威。<br>　　獨高開道本已降唐，受封北平郡王，因聞劉黑闥勢盛，復密與連結，自稱燕王，一面通使突厥，為自固計。此時唐廷已出征黑闥，無暇顧及高開道。黑闥勢日猖獗，唐淮安王神通，及李藝等合兵往擊，均為所敗。黑闥復進陷瀛州，殺刺史盧士睿，再陷定州，執總管李玄通。玄通引刀自刺，&#28291;腹而死。又陷冀州，殺刺史麴稜。趙魏境內，所有竇氏故將，爭殺唐吏，響應黑闥，黎州總管李世勣，屯戍宗城，聞黑闥率眾來攻，自恐力不能敵，急往洺州，途次被黑闥追及，所率步卒五千人，不值黑闥一掃，還虧世勣命不該絕，才得孑身奔走，那時顧命要緊，還有何心顧及洺州？眼見得全城失守了。黑闥到了城下，築壇東南，先告天地，次祭建德，然後入城，嗣是下相州，取黎州，入衛州，才閱半年，已將建德舊境，一律收復。又遣使北連突厥，作為外援。唐將軍秦武通，洺州刺史陳君賓，永年令程名振，俱自河北遁歸長安，高祖也覺著急，只好再令秦王世民，及齊王元吉，共赴山東，再討黑闥。時已為唐武德五年。黑闥自稱漢東王，改元天造，定都洺州，用范願為左僕射，董康買為兵部尚書，高雅賢為左領軍，凡竇建德故將，悉復舊位，一切行政，均遵故制。<br>　　適值秦王世民，鼓勇而東，先將相州奪還，再進軍肥鄉，列營洺水南岸，逐層進逼。幽州總管李藝，也率兵數萬，來會世民。黑闥留范願守洺州，自領精兵拒藝，暮宿沙河，世民遣程名振夜運大鼓，共六十具，至城西二里堤上，一齊槌擊，頓時鼓聲大震，響徹遠近，連城中都搖動起來。好一條疑兵計。范願大驚，遣人馳告黑闥，黑闥慌忙還城，但遣弟十善，與行台張君立，率兵萬人進戰，到了徐河，與藝兵一場角鬥，大敗而逃。洺水人李玄感，舉城降唐，世民使王君廓入城，與玄感共守，黑闥還攻洺水，因城在水上，不便進攻，就從東北兩隅，築二甬道，濟兵薄城。世民引兵往援，直至三次，均被黑闥擊回，乃召諸將問計。李世勣已在軍營，便進言道：「賊築甬道，已將告成。若達城下，城必不守，不如令君廓突圍出來，再作計較。」言未已，有一少年自請道：「末將願往守城。」世民見是羅士信，便道：「將軍雖勇，奈城已垂危，恐不能守。」士信道：「城存與存，城亡與亡。」死計決了。世民乃登城南高&#20898;，張旗招君廓回營，且遣士信接應，士信率二百騎前往，正值君廓殺出，由士信助了一陣，君廓得還，士信馳入，黑闥又復圍攻，夜以繼日，接連至八晝夜，士信衣不解甲，目不交睫，專在城上督守，才免攻陷。偏老天降下大雪，全城皆白，目為之眩，黑闥乘機攻入，士信尚挺著長矛，刺死敵目數人，敵眾都為辟易，奈身上已迭受重創，不能再戰，策馬返奔。因大雪迷漫，急不擇路，竟陷入泥淖中，敵眾四面競集，無從脫身，被他擄去。黑闥愛他驍勇，勸令歸降。士信大罵道：「黑賊！羅將軍肯降你麼？」遂被殺死，年才二十餘歲。士信齊州人，初歸李密，既降王世充，至奔唐後，竟為唐盡忠，這也所謂士死知己呢。俗小說中，有羅成一人，想是羅士信誤傳。世民因為雪所阻，不得往救，及聞士信殉難，很是悼惜，乃購屍殮葬，追諡曰勇。<br>　　黑闥又進兵挑戰，世民與李藝合營，堅壁不動，尋探得敵將高雅賢，在營中置酒高會，乃潛遣李世勣出兵襲擊，殺入雅賢營內。雅賢時已酣醉，乘馬出戰，為世勣部將潘毛所刺，墜落馬下，正要梟他首級，被雅賢部下救去，但已是氣息奄奄，頃刻斃命。世民又遣程名振斷敵糧道，鑿沉黑闥糧船，焚去黑闥糧車，黑闥尚不肯退，兩下相持，直達六十餘日。世民料黑闥糧盡，必來決戰，乃潛使人堰洺水上流，令他監守，且諄囑道：「待我與賊戰，然後決水，勿誤勿忘！」黑闥果然渡水南來，進壓唐營，世民自統精騎，破他前軍，復搗入後隊，與黑闥相遇，黑闥督兵死戰，自午至暮，鬥至數十百合，漸漸的支撐不住。黑闥部將王小胡，語黑闥道：「智力盡了，不如早還。」黑闥遂與小胡先遁，餘眾尚未聞知，勉力格鬥，不防洺水大至，泛濫兩岸，竟把黑闥部眾，漂去了數千人。還有一半留著的，不及逃奔，被唐兵立刻殺盡，黑闥渡過洺水，手下只有二百騎，自知不足敵唐，竟北奔突厥去了。正是：<br>　　胡兒慣納逃亡客，帝子又成偉大功。<br>　　世民竟擊走黑闥，山東復平，乃移軍討徐圓朗，欲知戰事如何，請看下回便知。　　<br><br>　　討蕭銑者為李孝恭李靖，而李靖之功為大，孝恭不過因人成事而已。討劉黑闥者為秦王世民，齊王元吉，而功實出自世民一人，於元吉殊無與焉。是回於江東一役，詳述靖謀，而孝恭特連類及之，功有攸歸，不相掩也。洺南一役，獨述世民，不及元吉，功有專屬，不容混也。彼如李子通沈法興高開道等，乘便插入，本屬依時敘事之法，但亦俱有線索可尋，互相連系，是非讀書得間，安能穿插無痕乎？閱者試靜心觀之，當知著書人之苦心矣。 <br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 唐史 </a>>> </font></td>
     <td width="60%" align=right><a href=9.htm>上一篇</a> &nbsp;&nbsp;&nbsp;&nbsp; <a href=11.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>