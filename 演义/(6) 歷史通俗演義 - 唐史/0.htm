<html>
<head>
<title>開放文學--歷史通俗演義 - 唐史--自序</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 唐史 </a>>> </font></td>
     <td width="60%" align=right>本書始 &nbsp;&nbsp;&nbsp;&nbsp; <a href=1.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>自序</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b></b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　昔石晉劉昫暨史官張昭遠等，纂成唐史二百卷，歷述唐朝二百九十年事，後人少之，謂其紀次無法，事實零落，於是宋仁宗慶歷年間，復出新編，都二百二十五卷，計十有七年而始成，主其事者為歐陽修宋祁。夫歐宋為北宋名儒，視劉昫張昭遠輩，文名較盛，又經十餘載之徵文考獻，凡五代時之未曾刊行者，至此已盡流傳，據以參證，應得精詳。況草創者難為力，潤色者易為功，得新掩舊，可不待言。然議者猶譏其用字奇澀，未免不文，刊削詔令，不無太略，甚矣作史之難也！<br>　　顧作史固難，讀史亦難。《舊唐書》凡二百卷，《新唐書》且多至二百二十五卷，疇能一一盡窺，閱讀無遺？外此如孫甫之《唐史記》，趙瞻之《唐春秋》，陳彭年之《唐紀》，袁樞之《唐史紀事本末》，或百卷數十卷不等，即終日埋案披覽不輟，恐亦未能悉誦也。後生小子，學識有限，欲取唐史而盡讀之，匪惟不暇，抑病未能，乃轉而彩諸坊間諸舊小說，如所謂《隋唐演義》《說唐全傳》《薛家將》《征東》《征西》《羅通掃北》以及《西游記》《長生殿》《鏡花緣》《綠牡丹》諸書，日夕展覽，目為實跡，庸詎知其語出無稽，事多偽造，增人智識則不足，亂人心術且有餘耶！<br>　　鄙人不敏，曾舉宋元明清諸史事，編為通俗演義，陸續印行，海內大雅，不譏弇陋，且謂可得通俗教育之助，爰再逆流而上，就唐事以為演述，共成百回，以正史為經，務求確鑿，以軼聞為緯，不尚虛誣。徐懋功未作軍師，李藥師何來仙術？羅藝叛死，烏有子孫，叔寶揚名，未及兒女。唐玄奘取經西竺，寧惹妖魔？薛仁貴立績天山，豈藉子婦？則天淫穢，不聞私產生男，玉環伏誅，怎得皈真圓耦？種種謬妄，瑣褻之談，辭而辟之，破世俗之迷信者在此，附史家之羽翼者亦在此。子虛烏有諸先生，諒無從竊笑於旁也。惟書成倉猝，未經重訂，亥豕魯魚，在所不免，匡我未逮，是所望於海內諸史學家！<br><br>　　　　　　　　中華民國十有一年，歲次壬戍夏正重九之辰，古越蔡東帆自序於臨江書舍。<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 唐史 </a>>> </font></td>
     <td width="60%" align=right>本書始 &nbsp;&nbsp;&nbsp;&nbsp; <a href=1.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>