<html>
<head>
<title>開放文學--歷史通俗演義 - 唐史--第五回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 唐史 </a>>> </font></td>
     <td width="60%" align=right><a href=4.htm>上一篇</a> &nbsp;&nbsp;&nbsp;&nbsp; <a href=6.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第五回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>李密敗績入關中　秦王出奇平隴右</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說越王侗既稱帝東都，命段達王世充為納言，元文都為內史令，共掌朝政。會聞宇文化及率眾西來，上下震懼，有士人蓋琮上書，請招諭李密，合拒化及。元文都等贊成琮議，即用琮為通直散騎常侍，齎敕賜密。先是密亡命入瓦崗，適東都法曹翟讓，逃獄至瓦崗寨，糾眾為盜。有單雄信徐世勣王當仁王伯當周文舉李公逸等，群起響應。密遂勸讓舉義，讓自謝不能。湊巧東都來一李玄英，入伙訪密，自述民間歌謠，有桃李章，共計五語。語云：「桃李子，皇后繞揚州，宛轉花園裡。勿浪語，誰道許。」玄英下一解釋，桃逃同音，李指李氏子，釋為李氏子逃亡。皇與後統言君主，宛轉花園，謂隋主在揚州，終無還日，將宛轉自斃園中。莫浪語誰道許兩語，暗藏一個密字，因此聞李密名，遂來尋訪。既與密遇，即將歌讖告密。密益覺自負，意欲藉讓起事。讓有軍師賈雄，素為讓所親信，密遂與雄相結，囑令說讓。雄乃語讓道：「李密系蒲山公後裔，將來必成大事。」讓謂密能自立，何必從我。雄復道：「將軍姓翟，翟有澤義，蒲非澤不生，故須倚賴將軍。」玄英所解已是附會，雄說更覺穿鑿。讓信以為真，與密情好日篤。密遂勸讓攻下滎陽諸縣，齊郡丞張須&#38465;，驍勇善戰，奉調守滎陽，引兵擊讓。讓欲奔回瓦崗，密竭力勸阻，且為讓划策，用埋伏計掩擊須&#38465;。須&#38465;敗死，讓大喜，令密自立一營，號蒲山公營。密又與讓襲據興洛倉，連敗東都援兵。讓於是推密為主，號為魏公，改元永平，置長史以下官屬。讓為上柱國司徒東郡公，亦得置吏。單雄信徐世勣等，俱任大將軍，各領所部。祖君彥為記室，傳檄討隋。略取河南諸郡，與唐通書結好，就在此時。第三回第見大略，故本回再行補敘。凡趙魏以南，江淮以北，所有揭竿諸徒，多半歸附。<br>　　讓奉密命，為行軍總管，夜率步騎襲東都，焚掠外郛。東都居民，悉數遷入宮城，由王世充等登陴固守。讓乃退去。鞏縣長柴孝和，監察御史鄭頲，及虎牢守將裴仁基，次第降密，密各授官職。又得秦叔寶名瓊以字著世。程咬金羅士信趙仁基等，均令統兵，聲勢大振。嗣是與東都將士，屢相攻擊，勝敗不一。武陽郡丞元寶藏，又舉郡降密，密封寶藏為上柱國武陽公。寶藏令門客魏征作啟謝密，征系巨鹿人，少貧好讀書，始為道士，由寶藏召為書記。密愛他文辭愜當，特召為參軍，兼掌記室。征後為太平宰相，故此處敘明履歷。寶藏更會同徐世勣軍，襲破黎陽倉，發粟賑民，選丁壯為兵。不到十日，得兵三十萬名。永安義陽弋陽齊郡，聞風趨附。連竇建德朱粲等，亦遣使附密。<br>　　會王世充調兵十萬，來攻洛口，與密夾水列陣。密渡洛與戰，為世充所敗，奔還洛南，柴孝和等溺死。世充涉洛追擊，恰被密回軍擊退，敗竄石子河，再戰又敗，世充西走，於是密威益振。所有降附諸徒，且奉表勸進。密以東都未平，暫從緩議。偏翟讓兄弘，竟語讓道：「天子汝當自為，奈何與人？汝若不為，不妨與我。」讓司馬王儒信，亦勸讓自為&#20898;宰，奪密大權。讓遲疑未決。總管崔世樞，左長史房彥藻，受讓責侮，潛以所聞告密，且勸密除讓。密尚未肯從。左司馬鄭頲道：「毒蛇螫手，壯士斷腕，公奈何顧戀私義，自誤大局？」導密賣友，不足為訓。密乃與數人定計。置酒召讓。讓與兄弘，及兄子摩侯，司馬王儒信，踐約入席，俱為所殺，密乃聲明讓罪，慰撫各營。讓本殘忍，身死後沒人銜哀。但因密忍心負友，也未免心懷顧忌，漸漸的疑貳起來。<br>　　密進攻東都，復與王世充相持，越王侗且募兵益世充。偏世充屢戰不利，密得據金墉城，東都大震。唐撫寧大將軍李建成，副將軍世民，又率兵至東都，名為援師，實是略地。城中越加惶急。密軍乘勢攻城，建成麾兵阻密，密乃引退。既而建成等還歸長安，密再擬進攻，適值宇文化及，引兵至黎陽，密將徐世勣扼守倉城，忙遣人向密告急。密回駐清淇，與化及隔水遙語。密朗聲道：「汝本匈奴&#30338;隸，投入中國，父兄子弟，世受隋恩，累世富貴，舉朝無比。主上失德，不能死諫，反行弒逆，不學諸葛瞻的忠誠，反效漢霍瑀的悖惡，天地不容，汝將何往？若速來歸我，還可饒汝性命。」化及瞪視良久道：「今日只可言戰，說甚麼書語？」密顧語左右道：「化及庸愚至此，還想自作帝王，一何可笑！雖折杖亦可驅他了。」乃深溝高壘，不與化及爭鋒，且寄語世勣，亦令他掘塹固守，俟化及糧盡退師，再擊未遲。化及大修攻具，進攻倉城，苦為城塹所阻，不能得手。世勣從塹下穿通地道，潛師出擊，縱火焚化及營。化及大敗，攻具多被毀去，惟尚未肯退兵。密正恐東都夾擊，巧值蓋琮齎書到來。以上俱是補敘前事。密乃將計就計，自草降表，願滅化及以贖罪。當下遣使齎表，與蓋琮同報越王。越王侗時已稱帝，再回顧一語以醒眉目。即冊拜密為太尉，兼封魏公，俟蕩平化及，入朝輔政。冊使既去，元文都等以密肯來降，天下可定，遂就上東門置酒作樂。未免太早。王世充獨正色道：「朝廷官爵，輕授賊人，敢問意欲何為？」文都聞言，很是不平，因說世充私通化及，不可不防。由是兩人有隙。既而化及糧盡退師，北趨魏縣，密追躡得勝，報捷東都。文都等相率稱賀，世充偏揚言道：「文都等系刀筆吏，看不透盜賊心腸，將來必為李密所擒。且我軍屢與密戰，殺他部下兵士，前後不可勝計，若密來執政，部眾必圖報復，我輩將無&#22093;類了。」文都得知此語，轉告段達，欲乘世充入朝，伏甲除患。不料段達反通報世充，世充遂乘夜襲含嘉門。文都聞變，即奉隋主侗御乾陽殿，閉門拒守。世充進攻太陽門，斬關直入，令段達進執文都，亂刀處死，即遣部將代為宿衛，然後入見隋主，拜伏謝罪。隋主本無權力，怎好加責，只得引與共語。世充更披發為誓，詞淚俱下，說得隋主易疑為信，竟命世充為右僕射，總督內外諸軍事。嗣是大權盡屬世充，兄弟子姪，各掌重兵，隋主似傀儡一般，一切不能自主，只有南面拱手罷了。<br>　　李密已逐去化及，擬入朝東都，聞變乃還，令開洛口倉。即上文興洛倉。賑民，不設限制，隨意取給。群盜競來就食，不下百萬口。東都兵民，亦多因丐食來降，粒米狼戾，隨散道旁。密喜語賈潤甫道：「這乃所謂足食呢。」潤甫道：「國以民為本，民以食為天，今百姓襁負而來，無非為就食計，乃有司毫不愛惜，一任取攜，待至米盡民散，何人與公成大業呢？」言之有理。密乃令潤甫判司倉，參軍事。王世充攬權東都，陰圖取密，佯遣使與密講和，願以布易米。密軍多米乏衣，許與交易。東都兵民得食，遂無人出降。密方知墮世充計，絕不與交。哪知世充已挑選精兵，飽飼戰馬，張著永通字號的旗幟，悉銳來攻。密留王伯當守金墉，邴元真守洛口，自引兵出偃師北境，迎擊世充。裴仁基獻策道：「世充悉眾前來，東都必虛，此處可分兵扼守要路，不與他戰，另遣精兵三萬，繞道河西，逕襲東都，世充若去還援，我好前後夾攻，不患不勝了。」的是好計。密頗以為善。偏單雄信陳智略樊文超等，主張速戰，遂緻密亦有戰意。仁基苦勸不從，頓足歎道：「公將來必自悔呢！」魏征亦以為言，鄭頲目為迂論。密遂主張速戰。世充夜遣輕騎潛入北山，伏溪谷中，命兵士皆秣馬蓐食，待曉即發，突擊密軍。密新破宇文化及，士卒已疲，又藐視世充，毫不預防。至敵兵已至軍前，倉猝列陣，已是不及。那世充手下的士卒，統是江淮悍旅，拚死衝來，銳不可當。密軍尚勉強招架，忽伏兵乘高而下，馳壓密營，竟將密眾衝作數截。世充又索得一人，狀貌類密，把他兩手反<img src=vmqjl.gif align=absmiddle border=0>，牽過陣前，佯呼道：「李密已擒住了！」軍士大呼萬歲。密軍已將敗退，怎禁得這番嘩亂，不由的誤認為真，頓時大&#28291;。單雄信陳智略等，皆降世充。裴仁基鄭頲祖君彥等，統被世充手下擒去。<br>　　密狼狽奔回洛口，誰知守將邴元真，已潛遣人迎世充，反為世充圖密。密自知力不能支，東奔虎牢。王伯當亦棄去金墉城，退保河陽。當下集眾會議，密尚欲南阻河北，北守太行，東連黎陽，再圖進取。諸將道：「兵新失利，眾心危懼，若更逗留，恐人盡叛亡，如何能進取呢？」密長歎道：「孤所恃惟眾，眾既不願，孤也沒法了。」已經一敗塗地，還要稱孤道寡，豈非增丑？說至此，欲拔劍自刎。伯當忙將密抱住，奪去密劍，且勸且泣。眾無不淚下。密乃語眾道：「諸君如不相棄，當共歸關中，密身雖無功，諸君必保富貴。」眾皆應命。密又語伯當道：「將軍室家重大，不應與密同行。」伯當道：「昔蕭何盡率子弟，隨從漢王，伯當豈因公失利，遂敢叛去。生願同行，死願同殉。」卒成死讖。左右統為感泣，從密入關，共二萬人。所有密遺下將帥，與據住州縣，多降東都。就是程咬金秦叔寶等，亦投入世充麾下。惟徐世勣尚守住黎陽，不願叛密。密既入關，語徒眾道：「我擁眾百萬，解甲歸唐，山東連城數百，知我在此，亦當同附，比諸漢時竇融，功亦不小，唐主念我有功，諒應以台司見處呢？」不脫驕態。伯當道：「誠如尊論。」及至長安，入謁唐主，但授密為光祿卿，賜爵邢國公，密大失所望。廷臣又多輕密，因此密復懷異心，這且待後再表。<br>　　且說唐高祖李淵，既定都長安，便欲平定隴西。隴西為薛舉所據，有眾十數萬，聲勢頗盛。舉本隴西土豪，為金城府校尉。金城令郝瑗，命舉剿盜，舉反囚瑗僭號，初稱西秦霸王，繼且稱帝，立子仁杲為太子。仁杲善騎射，綽號萬人敵，所至皆捷，盡有隴西。惟扶風一戰，為世民所敗。應第四回。及武德元年六月，薛舉寇涇州，詔遣世民率八總管兵，出都拒戰。師至豳岐，世民患瘧，令長史納言劉文靜，及司馬殷開山，代掌兵事，且囑勿妄戰。開山與文靜，違世民誡，竟耀兵高&#22668;，被舉潛師襲擊，大敗虧輸。總管慕容羅■李安遠等皆戰歿，士卒十亡五六。世民也只得引還。文靜等坐是罷官。越二月，舉復遣仁杲圍寧州，為刺史胡演擊退。未幾，舉即病死，仁杲嗣立。唐秦州總管竇軌，奉命征仁杲，敗績而還。仁杲復進圍涇州。驃騎將軍劉感，出城遇伏，為敵所擒，射死城下。長平王李叔良，率兵往援，入城固守，僅得自全。以上是補敘文字。高祖聞警，乃再授世民為西討元帥，出擊仁杲。兵至高&#22668;，仁杲使驍將宗羅■，率眾抵禦。羅■自恃勇悍，逕至世民營前，耀武揚威，指名搦戰。世民佯若不聞，但命將士堅壁自守，不得妄動，違令立斬。仍然是一條老法子。偏羅■日來挑戰，且加嫚罵，惹得唐軍性起，個個摩拳擦掌，欲與死戰。只是軍令難違，不得不入帳請令。世民宣諭道：「我軍新敗，士氣沮喪，賊正恃勝而驕，輕視我軍，我宜閉壘自固，養足銳氣，彼驕我奮，乃可克敵了。諸君若違我軍令，休得後悔！」諸將半信半疑，只因權在他手，不好與他爭論，便耐著性子，退出帳外。今日不戰，明日又不戰，直至五六十日，仍然不戰，將士都憤悶得很。<br>　　忽由敵營來了一將，帶著數百騎，詣營乞降。世民召入，問他姓名，叫作梁胡郎，自言營中乏食，不免就擒，所以率部來降。諸將慮他有詐，復入帳諫阻。世民叱道：「梁將軍是見機君子，休得多疑！」遂用好言勸慰，令居後營。一面遣行軍總管梁實，移營淺水原，誘敵來攻。反去挑敵，妙極。羅■大喜，盡銳攻梁實營。實據險不出。營中乏水，人馬數日不飲。羅■卻圍攻甚急。世民乃召語諸將道：「今日可出戰了。」右武侯大將軍龐玉，奮然願往。世民道：「龐將軍可出陣淺水原南，倘賊兵並力來攻，應與奮鬥，不得怯退！我自當引兵援應。」龐玉奉命帶領部眾，至淺水原南，擇地佈陣。陣方列就，那羅■已移兵來攻，仗著人多馬眾，包圍龐玉部軍，四面環擊。龐玉抖擻精神，督軍酣戰，怎奈敵眾層層進逼，恁你如何奮勇，總是殺他不退，反將部兵傷害若干名。龐玉大呼道：「元帥料敵如神，定有精兵來援，大眾幸勿畏縮，須要拚死殺敵！我也不願求生了。」部眾聞言，再接再厲，真個是血肉相搏，天地為愁。忽見羅■陣中，紛紛散竄，一大帥手持長矛，當先突入，後面隨著健將數人，奮勇進來，援應龐玉。玉見來帥不是別人，正是西討元帥秦王世民，不禁踴躍異常。軍士無不感奮，便與世民等合擊敵眾，外面又有唐軍接應，表裡夾攻，喊殺連天。羅■部卒已疲，禁不起這支生力軍﹔更兼前後受敵，眼見得抵擋不住，四散奔逃。世民麾軍追擊，斬首數千級，復提出健卒二千騎，親自帶領，一直窮追。<br>　　竇軌系世民從舅，叩馬苦諫道：「仁杲尚據堅城，我軍雖破羅■，未可輕進。且收軍暫憩，再定進止！」世民道：「我已熟籌過了，今日戰勢，已如破竹，不可再失了。舅勿復言！」兵法所謂靜若處女，出若狡兔，便是此道。遂進攻仁杲所居的折摭城。仁杲列兵城外，與世民夾著涇水。兩陣相對，未及交鋒。仁杲驍將渾乾等數人，已渡水降世民軍。那時仁杲知不能戰，亟引兵退入城中。日已向暮，大軍繼至，合力圍城，到了夜半，守將多縋城投降，仁杲計窮力竭。沒奈何奉表投誠，開城納世民軍。世民入城後，收得精兵萬餘人，男女五萬口。諸將皆入賀世民，且問世民道：「大王一戰而勝，遽舍步兵，又無攻具，直趨城下。眾皆謂城未可取，乃不日即平，偏為大王所料。敢問大王憑何測度，得此奇功。」世民道：「羅■部下，統是隴外悍卒，我出其不意，將他擊破。他四處散&#28291;，傷斃不多，我若緩追，他俱入城，再為仁杲收撫，復成勁旅，據城固守，勢必難圖。惟乘勝急攻，&#28291;卒無城可歸，當然散歸隴外。折摭虛弱，仁杲破膽，無暇為謀，不降何待？我所以得告成功哩。」於是諸將皆羅拜道：「大王勝算，誠不易及。」世民道：「我用謀，諸將用力，均為國家建功，何分彼此？」眾益悅服。<br>　　世民乃押送仁杲還長安，入朝獻俘。高祖諭世民道：「薛舉父子，多殺我士卒，必盡誅薛氏私黨，方可陰慰冤魂。」世民正欲奏阻，早有李密出班奏道：「薛舉殘殺無辜，所以致亡。陛下一視同仁，除仁杲外，既已降服，不可不撫。」密欲籠絡薛黨，故有是請，不應視為仁人之言。高祖乃命斬仁杲於市，並首謀數十人，餘皆赦罪不問。總計薛氏父子據隴西，五年而亡。仁杲已死，有部將旁仚地，已降復叛。仚地羌人，舉父子倚若長城，他自商洛出漢川，有眾數千，四處剽掠。大將龐玉往剿，反為所敗。仚地至始州，擄得王氏女，逼令野合。女有智謀，須仚地屏去部眾，方肯從命。至部眾去遠，復欲與仚地行合巹禮。仚地為色所迷，取酒同飲。女佯作媚態，勸仚地連飲數十觥，仚地頓時醉倒。女拔仚地佩刀，用力刺仚地喉，仚地立斃，乃梟首潛奔，送首梁州。梁州刺史以聞，詔封王氏女為崇義夫人。小子有詩詠道：<br>　　悍盜翻為弱女誅，誥封應降大唐都。<br>　　看她仗劍刺喉日，巾幗居然過丈夫。<br>　　薛舉已平，忽報宇文化及弒秦王浩，自稱許帝，朱粲也自稱楚帝，取唐鄧州，殺死刺史呂子臧，及撫慰使馬元規。竇建德復改國號夏，紀元五鳳，免不得又有一番征討事情，容至下回依次敘明。　　<br><br>　　本回敘李密及薛舉父子事，前後劃清，兩不相混，看似尋常敘述，而詳略處頗費苦心。且隋唐之交，群雄並起，幾不勝舉，非經犀利之筆，依次表明，則梳櫛不清，易眩人目。尤難在事不同時，興亡夾出，總敘則失之混淆，分敘則失之間斷，此豈率爾操觚，所得成章乎，若論夫李密之敗，咎在驕盈，薛仁杲之亡，未始非驕盈所致。古人有言：「驕必敗。」密以才智稱，尚蹈此失，遑論仁杲耶？故必忍其乃有濟，使驕即不足觀，謂予不信，盍觀是編！ <br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 唐史 </a>>> </font></td>
     <td width="60%" align=right><a href=4.htm>上一篇</a> &nbsp;&nbsp;&nbsp;&nbsp; <a href=6.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>