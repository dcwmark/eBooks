<html>
<head>
<title>開放文學--歷史通俗演義 - 唐史--第九十一回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 唐史 </a>>> </font></td>
     <td width="60%" align=right><a href=90.htm>上一篇</a> &nbsp;&nbsp;&nbsp;&nbsp; <a href=92.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第九十一回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>曾元裕擊斬王仙芝　李克用叛戮段文楚</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說懿宗生有八子，長為魏王佾，次為涼王侹，蜀王佶，威王&#20568;，普王儼，吉王保，壽王杰，最幼為睦王倚，這八子統是後宮所出，不分嫡庶。但據無嫡立長的故例，論將起來，魏王佾應該嗣立，偏是左神策中尉劉行深，右神策中尉韓文約，利立幼君，竟將懿宗第五子普王儼，立為皇太子。儼系王氏所生，年僅十二，母族微賤，全仗那兩個典兵的閹豎，佐命定策。閹官立君，成為常例，唐廷實是無人。懿宗已是彌留，還曉得甚麼後事。劉韓即矯稱遺詔，傳位普王。宰相如韋保衡劉鄴趙隱三人，但知居官食祿，不管甚麼繼統問題。王鐸已經罷職，越覺袖手旁觀。至懿宗入殮，普王儼即位柩前，是為僖宗，僖宗母王氏已歿，追尊為皇太后，加諡惠安。進韋保衡為司徒，不到兩月，保衡為言官所劾，坐罪免職，貶為賀州刺史。嗣又被人訐發，謂與郭淑妃有曖昧情事，再貶為澄邁令，尋且賜死。路岩罪同時並發，降為新州刺史，就道後又下敕削官，長流儋州，越年亦賜令自盡。炎炎者滅，隆隆者絕。邊咸郭籌，亦皆伏誅，另任兵部尚書蕭仿同平章事。<br>　　過了殘臘，改元乾符，關東水旱相尋，民不聊生，翰林學士盧攜，請敕令遇荒州縣，概停徵稅，並發義倉賑濟貧民。僖宗如言下敕，但不過一紙虛文，有司竟未實行。已而罷同平章事趙隱，進華州刺史裴坦為相，未幾坦卒，召還故相劉瞻，令復原職。瞻字幾之，祖籍彭城，後徒桂陽，平生清介自持，所得俸祿，悉贍貧乏，家無留儲﹔至被竄驩州，無論遠近，莫不稱冤。幽州節度使張允伸病歿，由平州刺史張公素接任，公素慕瞻忠直，上疏申枉，乃得移徙康虢二州刺史。僖宗召為刑部尚書，即復任同平章事。長安兩市，聞瞻得還都，醵錢僱演百戲，藉表歡迎。瞻特為改期，另由他道入都，受任三月，去煩除弊，政簡刑清。同僚劉鄴，前曾在韋保衡路岩前，痛詞詆瞻，至是恐瞻聞聲報復，不免心虛，因邀瞻共飲，盡興而別。哪知瞻醉後歸寓，竟一病不起，遽爾謝世，時人共謂鄴有意酖瞻，不為無據。宣宗以降，朝無賢相，僅得劉瞻一人，清直可風，又為奸黨播弄至死，特揭錄之，以志餘慨。兵部侍郎崔彥昭，繼瞻後任，彥昭頗有令名，與蕭仿和衷辦事，執要不煩，且因劉鄴毒死劉瞻，情跡可疑，特上章彈劾，出鄴為淮南節度使。翰林學士盧攜，與吏部侍郎鄭畋，相繼入相。四相才略，似非全不足用，怎奈僖宗年少，未化童心，暇時輒與嬖僮寵豎，徵逐遊戲。遇有大臣奏議，往往擱置不理，或且委樞密田令孜處決。令孜是一個小馬坊使，讀書識字，很有巧思，僖宗在普邸時，已與令孜朝夕相親，呼為阿父，及即位後，即擢置樞密，倚若股肱。令孜專哄動僖宗歡心，所有僖宗愛嗜的果食，嘗自去購辦，攜陳御榻，與僖宗對坐暢飲，且引入內園小兒，侍奉僖宗，擊鞠拋球，賞賜萬計。僖宗慮府藏空虛，令孜代為划策，勸籍兩市商貨，悉輸內庫，遇有陳訴，輒付京兆尹杖斃。僖宗未識民艱，但教庫中取用不窮，便好任情揮霍，且從此益寵令孜，加官中尉。小兒最易受騙，況遇陰柔之小人，自然水乳俱融。令孜攬權納賄，量賂除官，一切黜陟，多不關白。宰相以下，也不敢過問。唐室江山，要在他手中斷送了。看官！你想少主童昏，權閹驕恣，人怨沸騰，天變交作，東荒西瘠，餓殍載道，朝廷不加賑，有司不知恤，哪裡還能太平呢？<br>　　當時西陲不靖，南詔為患，唐廷特調高駢往鎮西川，制置蠻事，發兵退敵，擒住蠻酋數十人，修復邛崍關大渡河諸城柵，擇要置戍，還算有備無患，全蜀粗安。蜀事用簡文帶過，與前回筆意相同。只是邊境少寧，內亂迭起，盜賊到處橫行，官軍不能控御，就中有兩大盜魁，最號猖獗：一個是濮州盜王仙芝，一個是冤句盜黃巢。仙芝向販私鹽，出沒江湖。巢善騎射，喜任俠，&#40580;讀書傳，屢試進士科，不得一第，乃與仙芝往來，同做這種販私行業。仙芝於乾符元年，聚眾數千人，揭竿長垣，次年即脅從數萬，攻陷濮州曹州，天平軍節度使薛崇，出兵往剿，反為所敗。巢聞仙芝得利，也糾眾起應，剽掠州縣，與仙芝同擾山東。此外各處盜賊，都遙與聯合，四處侵軼。自山東至淮南﹔幾無寧宇。有詔令淮南忠武宣武義成天平五軍節度使，分別御盜，剿撫兼施。同平章事蕭仿，目擊時艱，屢勸僖宗勤政求治。偏為田令孜等所忌，迭加駁斥。蕭仿抑鬱病終，用吏部尚書李蔚代任。右補闕董禹，諫阻僖宗游畋擊球，頗蒙褒賜，嗣因邠寧節度使李侃，為宦官義子，特為假父請贈官階，禹上疏指駁，語侵宦官。樞密使楊復恭，入宮讒訴，竟貶禹為柳州司馬。自是上下壅蔽，內外隔閡。仙芝等寇燄浸熾，進逼沂州，平盧節度使宋威，表請率兵討賊，乃降敕命威為諸道行營招討使，凡各鎮所遣討賊將士，均歸威節制調遣。威俟諸道兵至，出擊仙芝，大殺一陣，斃賊甚多，仙芝遁去。遙傳仙芝已死，威即奏稱賊渠已殲，盡可無虞，諸道兵悉數遣歸，自還青州。百官聞捷，入朝稱賀，不意過了三日，仙芝又復出現，轉掠陽翟鄆城，地方官飛章奏聞。禦寇幾如兒戲，如何平寇？乃詔忠武節度使崔安潛，發兵往剿﹔再令昭義義成兩鎮，各發步騎，保護東都宮室﹔授左散騎常侍曾元裕為招討副使，出守東都﹔又敕山南東道節度使李福，選步騎三千，守汝鄧要路﹔邠寧節度使李侃，鳳翔節度使令狐綯，選步兵一千，騎兵五百，守陝州潼關。各道將士，本由宋威遣歸，欣然就道，偏途次復令赴敵，免不得忿怨交乘，各懷觀望。仙芝得由齊入豫，攻陷汝州，執住刺史王鐐。鐐系王鐸從弟，鐸正由鄭畋推薦，復入為相。罷崔彥昭為太子太傅，一聞王鐐被擄，他人沒甚驚慌，獨王鐸非常著急，乃倡議撫盜，赦仙芝罪，且給官階。仙芝轉陷郢復二州，大掠申光舒壽&#24208;通一帶，並與黃巢西攻蘄州。王鐐尚在賊中，勸仙芝歸國拜官，且因蘄州刺史裴渥，為王鐸知貢舉時所擢進士，彼此交誼相關，特為仙芝致書，浼渥奏保仙芝。無非為免死計。渥斂兵不戰，報稱如約，即開城迎入仙芝及黃巢等三十餘人入城，置酒款待，並贈厚賄，一面拜表奏聞。仙芝與巢，恰也心喜，便謝別出城﹔駐營待命。未幾有敕使到來，授仙芝為左神策軍押牙。渥與鐐皆向仙芝道賀，仙芝也笑逐顏開。偏黃巢不得一官，勃然大怒，指仙芝道：「我與君共立大誓，橫行天下，今君獨取官而去，試問五千餘眾，何處安身？」說至此，提起老拳，毆擊仙芝。仙芝閃避不及，左額上已遭一擊，色青且紅。賊眾亦附和巢語，群起喧嘩。唐廷既欲撫盜，應該為眾盜設法，徒官仙芝，不及黃巢等人，糜爛地方，失策孰甚？仙芝為眾所逼，只好不受朝命，仍然為盜，大掠蘄州，毀民&#24208;舍。裴渥奔鄂州，敕使奔襄州，王鐐仍為賊所拘。賊眾三千人歸仙芝，二千人歸巢，分道馳去。<br>　　乾符四年，仙芝陷鄂州，黃巢陷鄆州沂州，再合眾並攻宋州。宋威督兵往援，反為所圍，幸左威衛上將軍張自勉，率忠武軍七千名，往救宋州，殺賊二千餘人，賊乃解圍遁去。宰相王鐸盧攜，欲令張自勉歸宋威節制，獨鄭畋謂自勉必不服威，多使疑忌，必致相爭，因不肯署奏。鐸與攜乃自請免職，畋亦請歸滻州養痾，僖宗皆不肯許。鐸攜兩相，復議罷歸張自勉，改令張貫為將，令率忠武軍七千，隸屬宋威。畋又與力爭，辯論大廷，一口不能勝兩口，乃還草奏牘，再行呈請。略言：「王仙芝倡亂，忠武節度使崔安潛，嘗請會師力剿，至今賊黨不敢入境。又以本道兵授張自勉，解宋州圍，使江淮漕運流通，不入賊手，今遽罷歸自勉，易將統兵，使隸宋威，臣見威忌功諱敗，所奏多非實跡，崔宏潛以兵授人，良將空還，若勍寇忽至，如何支持？臣請分四千人歸威，三千人仍令自勉統率，還守本道，庶幾戰守兩全，不分厚薄」云云。盧攜仍不以為然。必袒宋威，是何用意？畋又劾威欺罔朝廷，屢致敗衄，應早行罷黜，亦不見從。宋威有恃無恐，專務欺上冒功。會值招討副都監楊複光，遣人招諭仙芝，仙芝遣悍黨尚君長等請降，威邀擊道中，執住君長等，獻入京師，但說是臨陣生擒。複光奏係來降，非威所獲，詔令侍御史歸仁紹等訊問，始終不能審明。結果是將君長等牽至狗脊嶺，一刀一個，梟首了事。仙芝聞朝廷誘降逞暴，越加咆哮，令黃巢寇掠蘄黃，自趨荊南。黃巢為曾元裕所破，回遁濮州。仙芝至荊南城下，正值乾符五年元旦，荊南節度使楊知溫，粗擅文學，素不知兵，元日大雪，猶受僚屬謁賀，忽聞城外喊殺連天，才知寇眾大至，急忙召集將佐，調兵守堵，外城已被搗入，將佐亟圍住內城，請知溫出督士卒，登陴御賊。知溫尚紗帽&#30338;裘，從容賦詩，且誇示群僚。迂腐可笑。將佐知他無用，忙發使至山南東道告急。山南東道節度使李福，悉眾赴援。巧有沙陀兵五百騎，留寓襄陽，遂引與俱行。到了荊門，與賊相遇，由沙陀兵縱騎奮擊，大破賊黨。仙芝聞風生懼，焚掠江陵而去，轉至申州，被曾元裕大殺一陣，擊斃萬人，招降又萬人。仙芝自蘄州出掠，沿途脅從，眾至七八萬，此次喪失二萬名，倉皇遠竄，荊南解嚴。<br>　　元裕一再報捷，朝廷乃把招討使的職務，付諸元裕，飭宋威還駐青州，並令張自勉為副使，貶楊知溫為郴州司馬。又添些遠戍詩料。元裕既握全權，遂與自勉互逐賊眾，追至黃梅，四面兜剿，殺斃賊黨五萬餘名。仙芝窮竄無路，被諸軍追及，亂刀砍死，斬首以歸。尚有黨目尚讓，為尚君長弟，招集殘眾，往歸黃巢。巢方攻亳州未下，見讓到來，當然迎納。讓因推巢為沖天大將軍，改元王霸，設官署吏，再陷沂州濮州，分眾陷朗州岳州。有詔令曾元裕移屯荊襄，張自勉充東南面行營招討使，再發河南兵千人赴東都，與宣武昭義軍二千人，共衛行宮。遣左神武大將軍劉景仁，為東都應援防遏使，管轄三鎮軍士。河陽節度使鄭延休，領兵三千，屯駐河陰，為東都後援。巢竄突中州，均為所遏，乃遣書天平軍，情願降順。天平節度使張裼，上書奏聞，詔授巢為右衛將軍，令就鄆州解甲。哪知巢是個緩兵計，伺官軍少懈，即引眾渡江，連陷虔吉饒信等州，順道入浙。朝議調高駢為鎮海節度使，專力防巢，並擬與南詔和親，暫免西顧懮。<br>　　自南詔主酋龍，屢寇西陲，為患幾十餘年，唐廷屢遣使招撫，終不奉命。至高駢徙鎮西川，築城守堡，稍遏寇氛。駢又因南詔迷信釋教，特遣浮屠景仙，南行游說，勸酋龍歸附中國，願與和親。酋龍頗欲允議，會酋龍病死，子法嗣立，遣使段瑳寶等，往詣嶺南，面議和約。亳州刺史辛讜，正調升嶺南西道節度使，接見段瑳寶後，即奏稱諸道兵共戍邕州，兵餉浩繁，不如與南詔修和，得使邊境息肩。朝廷正因內亂蔓延，欲調回戍兵，剿平群盜，乃即從讜議，許和南詔，令將戍兵遣歸，但留荊南宣歙數軍。已而南詔遣使趙宗政入都，乞請和親，所齎國書，但給中書省，稱弟不稱臣。禮部侍郎崔澹等，言南詔驕僭無禮，高駢不達大體，徒遣一僧呫囁，卑辭誘和，若果從所請，必致貽笑後世。語非不是，但按諸當日情勢，安內為先，不應再開外釁。僖宗不能遽決，再令高駢妥議。駢上表與澹等駁辯，有詔委曲諭解，進駢檢校司徒，封燕國公，一面遣宰臣再議。盧攜主張和親，鄭畋力言不可。攜不覺大怒，拂衣起座，袂適觸硯，墮地有聲。僖宗聞知此事，喟然歎道：「大臣相詬，如何儀型四方？」乃將盧、鄭兩相，一並罷職，改命戶部侍郎豆盧瑑，吏部侍郎崔沅，同平章事。宣詔時大風拔木，隱兆不祥，時人已知新任二相，未能令終。伏後文。且南詔事終未定議，但遣趙宗政歸國，不加答復，付諸緩圖便了。<br>　　誰料媮安不安，防亂生亂，大同軍又起變端，竟殺死防禦使段文楚，推李克用為留後。克用系李國昌子，國昌即朱邪赤心，事見前回。為沙陀副兵馬使，出戍蔚州。國昌由大同調鎮振武軍，會代北薦饑，漕運不繼，防禦使段文楚減扣軍士衣糧，用法亦不免苛峻，以致軍士怨謗。沙陀兵馬使李盡忠，與牙將康君立薛志勤程懷信李存璋等私議道：「今天下大亂，朝廷號令，不能遠行，此正英雄立功建業的時期。段使苛暴，不足與議大計，李振武功大官高，名聞天下，子克用勇冠諸軍，若經我等推戴，代北唾手可定，我等可共取富貴，豈不甚善？」康君立等同聲贊成。乃由君立潛詣蔚州，勸克用起事，立除文楚。克用道：「我父現在振武，俟我稟明，舉事未遲。」君立道：「事在速行，緩即生變，尚何暇千里稟命呢？」克用許諾，遂募得士卒萬人，直趨雲州。李盡忠聞克用將到，即夜率牙兵，攻入牙城，執住段文楚及判官柳漢璋等，械系獄中，並遣人送交克用，請為防禦留後。克用率眾至鬥雞台下，台在城東，設帳屯兵，盡忠即將文楚等，驅至克用營前，克用命軍士剮死文楚，並用騎踐骸，究竟是狼子野心。乃入城視事，囑將士表求敕命。朝廷不許，正思詰問李國昌，國昌已表請速除大同防禦使，若克用逆命，臣當率本道兵往討，決不溺愛一子，致負國家。初意卻是不錯。僖宗以命太僕卿盧簡方為大同防禦使。克用拒命不納，乃由朝廷改詔，命盧簡方調任振武，李國昌復鎮大同。哪知國昌忽然變計，竟撕去制書，殺死監軍，與克用合謀為逆，派兵攻寧武及岢嵐軍。真是出人意表。<br>　　是時幽州節度使張公素，為部將李茂勛所逐，代主軍務，聞大同軍亂，上表薦子可舉，具有武略，願討大同，且請授可舉旌節，自乞息肩。僖宗本欲令他出平代亂，授為幽州節度使，及見他上表陳情，遂悉從所請，令可舉代父統軍，與昭義節度使李鈞，合兵討國昌父子。可舉復約吐谷渾酋長赫連鐸白義誠，沙陀酋長安慶，薩葛酋長米海萬，聯兵夾攻。赫連鐸饒有勇力，兼程急進，直趨振武。國昌猝不及防，被鐸攻入，慌忙挈騎兵五百，遁往雲州。雲州閉城不納，乃轉奔蔚州。鐸取得振武軍資械，追國昌至雲州，乘勢入城，復聞克用屯兵新城，即引兵萬人往擊，三日不能下。國昌自蔚州往援，鐸乃引退，朝廷再命河東宣慰使崔季康為河東節度使，兼代北行營招討使，與李可舉赫連鐸部眾，共討沙陀。可舉與鐸，會兵攻蔚州。李國昌率眾抵敵，相持未下。克用卻獨領一隊，趨遮虜城，拒擊李鈞。鈞方與崔季康軍，共至洪谷，天適大雪，士卒相繼凍僕，不防克用殺到，衝入官軍隊裡，沙陀鐵騎，本是勇悍，更兼生長沙漠，素性耐寒，任他大雪飄飄，越發精神健旺，那河東昭義兩鎮兵士，又凍又餒，如何招架得住，拚命亂逃。季康押著後隊，還得僥倖逃生，鈞在前驅，竟戰死亂軍中。小子有詩歎道：<br>　　國亂紛紛太不平，強藩逐鹿擅行兵。<br>　　可憐大將無才略，枉向沙場把命傾。<br>　　兩鎮兵敗，沙陀兵氣燄益盛，遂長驅入雁門關。欲知後事，且閱下回。　　<br><br>　　讀此回而已知唐之將亡，亡唐者非他，一田令孜足以盡之，內而宰相，外而寇盜，猶不足責也。僖宗年少嗣統，非得老成夾輔，不足致治，乃獨寵任田令孜，導之游狎，厚賦斂，貪貨賄，天怒於上而不之知，人怨於下而不之問，王黃二盜，乘勢揭竿，朝廷議剿議撫，茫無定見，一二賢相，復被佞幸摧抑至死，國家寧尚有豸乎？宋威老而貪功，欺君罔上，不加斥逐，卒至寇勢日熾，迨改任曾元裕，始得擊斬仙芝，一盜雖殄，一盜猶存，禍本固尚未芟也。李國昌父子，復起代北，叛命不臣，南顧多懮，何堪再遇北寇？中原搶攘無虛日，而皇綱從此掃地，故觀於此而已可知唐之將亡。 <br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 唐史 </a>>> </font></td>
     <td width="60%" align=right><a href=90.htm>上一篇</a> &nbsp;&nbsp;&nbsp;&nbsp; <a href=92.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>