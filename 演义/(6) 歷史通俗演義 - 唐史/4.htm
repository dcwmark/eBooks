<html>
<head>
<title>開放文學--歷史通俗演義 - 唐史--第四回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 唐史 </a>>> </font></td>
     <td width="60%" align=right><a href=3.htm>上一篇</a> &nbsp;&nbsp;&nbsp;&nbsp; <a href=5.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第四回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>記豔聞李郎遇俠　禪帝位唐祚開基</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說李靖被軍士推出，將要行刑，忽有一人入阻，此人非別，就是敦煌公李世民。世民與靖，曾有一面交，素知他才勇兼全，所以急忙阻住。當即入內白淵道：「大人不記得韓擒虎遺言麼？擒虎曾謂靖可談將略，若收為我用，必能立功。請大人不念舊惡，赦罪授官！」淵半晌才說道：「我看他狀貌魁奇，將來恐不易駕馭。」世民道：「兒自有駕馭的法兒，請大人勿慮！」淵乃允諾。世民即出與解縛，好言撫慰。靖入謝後，由世民引置幕府，待若上賓。靖本京兆人氏，表字藥師，系隋初總管韓擒虎外甥，擒虎與談兵事，靖無不通曉，因此擒虎目為將才。<br>　　還有一段意外豔事，小子得自傳聞，也正好就此敘明。隋煬帝初年，南幸江都，命司空楊素守西京。靖素負豪氣，昂然進謁，與素談論時事，英彩逼人。適有美妓執著紅拂，侍立素側，屢以目顧靖。及靖退出，紅拂妓竟暗囑門吏，問靖住址，靖據實以告。及晚宿旅舍，夜半聞叩門聲，靖起&#29248;開戶，一少年持囊竟入，促靖閉門，解紫衣，脫&#30338;帽，竟變成一個初及笄的麗人，靖大為驚異。那麗人答道：「公可識妾否？」靖審視良久，但說了「楊家」二字。麗人嫣然道：「妾果是楊家的執拂妓。」言已下拜。靖慌忙答禮，且問明來意。麗人道：「妾侍楊司空有年，閱人不少，今得見公，姿表絕倫，絲蘿不能獨生，願托喬木，是以來奔。」靖答道：「楊司空權重京師，倘被聞知，豈不惹禍？」麗人道：「他已是屍居餘氣，有何足畏？現侍兒等多半散去，他亦無心追逐，妾所以放膽前來，願公勿懼！」靖問及姓氏，答言姓張，排行居長。乃邀與俱坐，續談衷曲。吐屬俊雅，眉黛風流，遂令靖不忍舍割，留作伉儷。彷彿卓文君夜奔相如。<br>　　嗣恐楊素追捕，同赴太原，投宿靈石旅邸。黎明即起，靖刷馬，張梳髻，突有一虯髯客，乘驢來前，至旅邸下驢，取枕欹臥，看張梳頭，靖不禁怒起，即欲呵斥。張氏忙搖手阻靖，匆匆梳竟，斂衽向前，問客姓名。客自稱張姓，張氏答道：「妾亦姓張。」客喜道：「今日幸逢一妹。」言已，躍然而起。張氏呼靖相見，彼此行過了禮，當由靖購取酒肉，環坐共飲。虯髯客道：「我觀李郎現在窮途，如何得此佳麗？」靖答道：「他人不便與言，如兄磊落光明，不妨實告。」遂具陳始末。虯髯客道：「今將何往？」靖答言將避地太原。客略略點頭，隨手取出一囊，笑顧靖道：「我也有下酒物，李郎能同食否？」靖謙言不敢。哪知囊內是一個人頭，一副心肝，由客取置杯前，用匕首切好薄片，大嚼而盡，且語靖道：「這是天下負心人，我已銜恨十年，今始被我殺死，可消宿恨。」全是俠客行逕。靖只唯唯連聲，不敢細詰。虯髯客又道：「看李郎儀容器宇，不愧丈夫，吾妹可謂得偶，但未知太原一帶，尚有異人否？」靖答道：「有一人與靖同姓，年方弱冠，龍表鳳姿，愚看他是個真主。此外不過與靖相伯仲了。」虯髯客道：「此人現作何事？」靖答言是將門子。客點首道：「是了是了。李郎可俾我一見否？」靖答道：「有友人劉文靜，與他友善，靖當托文靜作一介紹，但兄何故定要一見？」虯髯客道：「太原現有奇氣，想當應在此人身上，我所以定要一見。惟現在尚有瑣事，不便偕行，待至太原再會，李郎當候我汾陽橋，幸勿誤約！」靖願如客言。客駕驢逕去，疾行如飛，轉眼間便不知去向了。<br>　　靖知是俠士，即與張氏啟行入太原，至汾陽橋待客。客果如約而來，相見甚喜，即同往劉文靜家。虯髯客自稱善相，願見李公子。文靜本賞識世民，聞客善相術，正欲證明確否，遂遣人迓世民過談。世民不衫不履，裼裘而來，神氣揚揚，貌與常異。虯髯客不覺變色，招靖密語道：「果是真天子，我已料定十分的八九，尚有道兄一人，令他見面，能料到十成，百無一失了。」靖轉告文靜，文靜允訂後會期，因即告別。屆期，虯髯客引一道士，與靖相見，復同謁文靜。文靜方弈棋，即邀道士入局對弈，又飛書邀世民觀棋。俄而世民到來，長揖就坐，顧盼不群。道士悵然，斂棋入匣道：「此局全輸，不必再弈了。」話中有話。遂罷弈請去。既出，語虯髯道：「此處已有人在，君不必強圖，可別謀他處罷。」言訖，飄然自去。虯髯客留語靖道：「李郎信人，妹尚棲身無所！我當為籌一安宅，今日便偕返西京，何如？」靖有難色。虯髯客道：「你怕楊素麼？他已死了。況有我同行，你怕甚麼？」靖乃挈同張氏，與虯髯再返京中，果然素已早死，另派代王侑留守，便放心馳入京城。虯髯客複語靖道：「今日暫別﹔明日可與妹同詣某坊小宅，我當佇候。」語畢，掉臂逕去。<br>　　翌旦，靖與張氏同至某坊，果見一小板門，才叩一二聲，即有人出迎，延入重門，豁然開朗。室宇宏麗異常，奴婢數十人，導靖夫婦入東廳，廳內陳設，窮極珍奇。至虯髯出見，紗帽紫衫，迥殊前飾。後面隨一少婦，華服雍容，亦端莊，亦秀麗。靖料是虯髯妻室，即與張氏上前相見。虯髯客格外慇懃，導靖夫婦入中堂。四人甫經對坐，即有侍役搬入盛肴，開筵相待﹔並出女樂侑酒，列奏庭中，樂止酒酣，虯髯令蒼頭舁出寶箱，約二十具，分陳左右。因指告靖道：「此皆我歷年所積，今特贈君夫婦。我本欲在此建業，今既遇有真人，不應再留。太原李氏，真是英主，三五年內，當致太平。李郎具有長材，得輔真人，將來必位極人臣，妹獨具慧眼，得配君子，將來夫榮妻貴，亦足為兒女子生色。非妹不能識李郎，非李郎不能遇妹，虎嘯風生，龍騰雲合，原非偶然的際遇。李郎將我所贈，安心佐命，施功立業，努力前途，後此十數年，東南數千里外，傳有異聞，便是我得意時候。妹與李郎，可瀝酒相賀。」說至此，即將文簿匙鑰等，一並交出，並命家僮拜靖夫婦，且囑道：「兩人即你等主人，不得違慢！」靖與張氏，逡巡欲辭。那虯髯客已挈妻入內，須臾即戎裝出來，拱手告別，出門乘馬，也不多帶行囊，只有一奴隨著，揚鞭東去。奇極怪極！閱至此當浮一大白。靖夫婦送客出門，倏忽不見，乃惘然返室，檢點箱櫳，價值不貲。復遺有兵書數篋，內詳風角鳥占雲祲孤虛等術。靖乘暇揣摩，更有所得，因此料事如神。後至唐太宗貞觀年間，東南蠻奏稱海外番目，入扶餘國，殺主自立，國已大定。靖知虯髯成功，入告張氏，共瀝酒向東南拜賀，藉踐前約，世人稱為風塵三俠，便指李靖夫婦，及虯髯客三人。事有所本，不得謂為虛誣。這且不必絮表。<br>　　<br>　　單說李靖既得巨貲，格外豪放，到處交遊，官吏交相薦譽，遂得顯名仕籍，入朝為殿內直長，旋出任馬邑郡丞。聞李淵已起兵太原，料他必進攻長安，因借告變為名，自入檻車，解送長安，先行待著。果然長安被破，不出所料，至見了李淵，自知命未該死，樂得當面唐突，不願乞憐。世民曾與靖會面，且嘗聞韓擒虎遺言，自然有意憐才，竭力營救。嗣是靖留居世民幕中，遇事劻襄，無不效力。淵安民已畢，不再加戮，乃奉代王侑為皇帝，即位大興殿，改元義寧。遙尊煬帝為太上皇，淵自為大丞相，都督內外軍事，普封唐王，以武德殿為丞相府，設官治事。仍用裴寂為長史，劉文靜為司馬，召前尚書左丞李綱為相府司錄，專掌選事，前考功郎中竇威為司錄參軍，使定禮儀，一面追諡祖父虎為景王，父闥為元王，夫人竇氏為穆妃，又命長子建成為世子，次子世民為京兆尹秦公，四子元吉為齊公。<br>　　佈置已定，忽報西秦霸王薛舉僭稱秦帝，遣子仁杲入寇扶風，且謀取長安。世民自請出擊，淵因令率部眾前行，到了扶風境內，遇著仁杲，即大刀闊斧的殺將過去。仁杲抵擋不住，紛紛逃走。扶風太守竇璡，及河池太守蕭瑀，均迎謁世民。世民接見如禮，引二人還見乃父。淵命璡為工部尚書燕國公，瑀為禮部尚書宋國公，復遣使慰諭河東，招降屈突通。通正與劉文靜等，相持月餘，嘗遣牙將桑顯和，襲文靜營。文靜與段志玄等，盡力痛擊，斬馘無算。顯和只帶數騎逃回。通勢日蹙，留顯和遏潼關，自引兵東趨洛陽。顯和即率眾降文靜，文靜遣竇琮等，與顯和合軍追通，通結陣自固。琮遣通子壽勸父歸降，通見壽至陣前，大罵道：「此賊何來？前與汝為父子，今與汝作仇讎。」隨命左右用箭射壽，壽狼狽奔還。顯和出呼通眾道：「今京城已陷，汝等皆關中人，去將何往？不若趕緊投降，尚可歸見家屬。」通眾俱釋械願降。通自知不免，下馬東向，再拜痛哭道：「臣力屈至此，非敢負國，天地神祗，實所共鑒。」究欠一死。部眾也不與多言，竟擁通至文靜營。文靜送通至長安，淵再三慰諭，命為兵部尚書，賜爵蔣公，且遣至河東城下，招諭堯君素。君素登城見通，欷歔泣下。通亦垂淚沾襟，因呼君素道：「我軍已敗，義兵所指，莫不響應。事勢至此，君應早降！」君素正色道：「公為國大臣，主上以關中委公。代王以社稷托公，奈何負國降敵，且為他人作說客呢？」通歎道！「君素！我因力屈乃降。」君素道：「我力尚未屈，何用多言！」說至此，竟自下城。通也覺懷慚，返報李淵。淵因君素家屬，寓居長安，即命人將他家眷拘住，令君素妻致書勸降。君素仍然不答。淵調虞州刺史韋義節等，逼攻河東，令劉文靜東略弘農各郡，又遣從子孝恭等，撫慰山南山東。雲陽令詹俊等，往徇巴蜀，各地陸續投誠。<br>　　至義寧二年，淵命建成為撫寧大將軍，世民為副，統兵七萬，出徇東都。元吉為鎮北將軍，都督太原十五郡軍事。三子受命渡河，東南分趨，忽由江都傳到急報，煬帝為宇文化及所弒，另立秦王浩為帝了。淵不禁慟哭道：「我北面事人，不能往救故主，敢忘哀痛麼？」未免做作。原來煬帝久駐江都，荒淫日甚。從幸諸臣，無論文武，俱有歸志。將作少監宇文智及，與郎將司馬德勘、直閤裴虔通等，推兄許公化及為主，謀弒煬帝，乃乘夜縱火，引兵入玄武門，直至東閤，把煬帝牽出，曆數過惡，將帝縊死。所有煬帝弟蜀王秀、子齊王暕、趙王杲，及長孫燕王倓以下，無論宗室外戚，一並梟首。又殺大臣虞世基裴蘊來護兒蕭巨許善心等十餘人。惟煬帝姪秦王浩，素與智及交好，智及乃轉告化及，立浩為帝，令居別宮，只許發詔畫敕，不得與聞政事。化及自為大丞相，總百揆，擁眾十餘萬，據有六宮妃嬪，連煬帝後蕭氏，也公然被他奸宿，宣淫無忌，一如煬帝。煬帝遇弒，詳見《隋史演義》，故此處特從簡筆。令弟智及為左僕射，士及為內史令，裴矩為右僕射，特錄士及裴矩兩人，為後文降唐張本。留左衛將軍陳稜守江都，自劫蕭後秦王浩等，出發江東，擬還長安。沿途儀衛甲仗，悉擬乘輿。奪江都人舟楫，取道彭城水路，陸續啟行。虎賁郎將麥孟才，虎牙郎錢杰，與折衝郎將沈光，謀誅化及，事泄被殺，既至彭城，水道不通，復奪百姓牛車，得二千輛，並載宮人珍寶，所有戈甲戎器，無車可載，統令軍士背負登途。道遠軍疲，相率嗟歎。司馬德勘復聯絡郎將趙行樞等，議殺化及，且遣人詣曹州，密結孟海公為外助。孟海公見首回。哪知化及惡貫，尚未滿盈。孟海公覆報未來，德勘等機謀已泄。化及佯擬出獵，召德勘等同行，帳下藏著伏兵，竟將德勘等拿下，一並處死。<br>　　德勘有應死之罪，不得與麥孟才同例。<br>　　那時魏公李密，屯兵鞏洛，阻住化及。吳興太守沈法興，又起據江表十餘郡，聲討化及。梁王蕭銑，因煬帝被弒，居然稱帝，徙都江陵。李淵連得外報，也躍躍欲動，召還建成世民，脅代王侑禪讓帝位。淵受隋禪，明是逼迫而來，故本編書法，概不為諱。看官！你想代王侑是一個庸雛，性命都懸諸淵手，無論淵什麼說，只好唯唯從命。一班攀龍附鳳的臣僚，當然代為擬詔，今日加唐王九錫，明日許唐王戴十二冕旒，建天子旌旗，出警入蹕。至五月戊午日，宣告禪位，其詞云：<br>　　天禍隋國，大行太上皇遇盜江都，酷甚望夷，釁深驪北，憫予小子，奄造不愆，哀號永感，心情糜&#28291;。仰維荼毒，讎復靡申，形影相弔，罔知啟處。相國唐王，膺期命世，扶危拯溺，自北徂南，東征西怨，致九合於諸侯，決百勝於千里。糾率夷夏，大庇甿黎，保■朕躬，繄王是賴。德侔造化，功極蒼旻，兆庶歸心，曆數斯在。屈為人臣，載違天命。在昔虞夏。揖讓相推，苟非重華，誰堪命禹？勉強附會。今九服崩離，三靈改卜，大運去矣，請避賢路。予本代王，及予而代，天之所廢，豈其如是？庶憑稽古之聖，以誅四凶，幸值維新之恩，預充三恪。雪冤恥於皇祖，守禋祀為孝孫，朝聞夕隕，及泉無恨。今遵故事，遜於舊邸，庶官群辟。改事唐朝，宜依前典，趣上尊號。若釋重負，感泰兼懷。假手真人，俾除丑逆。濟濟多士，明知朕意！<br>　　禪位詔下，即遣刑部尚書兼太保蕭造，司農少卿兼太尉裴之隱，奉皇帝璽綬，至唐王邸中。淵三揖三讓，才行受命，吾誰欺，欺天乎？乃改大興殿為太極殿，擇於甲子日登基。是日辰刻，先遣蕭造祭告南郊，然後即位。淵年逾五十，鬚眉斑白，因推五運為土德，服色尚黃，戴黃冕，著黃袍，由侍衛等擁登帝座。宗室貴戚及大臣，趨蹌入殿，列班朝賀，跪伏三呼，歷史上稱為唐高祖皇帝。乃頒詔改義寧二年為唐武德元年，大赦天下。官吏各賜爵一級。義兵過處，給復三年。罷郡置州，改太守為刺史。退朝後賜百官宴，賞賚金帛有差。越日，授世民為尚書令，從子瑗為刑部侍郎，裴寂為右僕射，劉文靜為納言，蕭瑀竇威為內史令，李綱為禮部尚書，竇璡為戶部尚書，屈突通為兵部尚書，獨孤懷恩為工部尚書。殷開山以下，各晉授官秩。廢隋大業律令，另頒新格，即就都城立四親廟。追尊高祖熙為宣簡公，曾祖天錫為懿王，祖虎為景皇帝，廟號太祖。父闥為元皇帝，廟號世祖。祖妣及母皆稱後。追諡妃竇氏為太穆皇后，追封皇子玄霸為衛王。立世子建成為太子，封世民為秦王，元吉為齊王，又推恩宗室，凡從弟蜀公孝基以下，封王約得十人。獨降故隋帝侑為酅國公，給宅京師，追諡隋太上皇為煬皇帝。江都太守陳稜，因備天子儀衛，改葬煬帝於江都宮西吳公台下。被殺王公，俱列瘞煬帝墓側，隋朝自此了結。惟東都留守官段達王世充元文都等，得煬帝凶問，奉越王侗為皇帝，改元皇泰，與唐為敵。此外各據一方的草頭王，互相吞並，最強悍的數部，尚角逐中原，擾攘了好幾年。小子有詩歎道：<br>　　歷年龍戰血玄黃，大統終教屬李唐！<br>　　成即帝王敗即賊，繇來天道是無常。<br>　　欲知各處戰爭情形，請看官續閱下回。　　<br><br>　　紅拂夜奔，虯髯讓室，事見張說所著《虯髯客傳》，而正史不錄，論者以為近誣。竊謂張說仕唐，距李靖不過數年，說以能文著名，詎屑以荒唐不經之語，留貽後世。且後世若以說為虛談，亦將置諸敝麓，何至流傳至今，播為豔聞？是可知紅拂虯髯，必有其人。曾見《隋唐演義》中，演述是事，且全載二人姓名。紅拂妓名出塵，虯髯客名仲堅，而說傳無之。張說猶未知其名，寧編《隋唐演義》者，顧獨能知之乎？故本編詳姓略名，存說傳之真也。煬帝被弒，化及驕淫，麥孟才司馬德勘等，先後敗事，而於孟才則書謀誅，於德勘則書謀殺，一字不苟，書法直追紫陽。及李氏受禪，名之曰脅，代王封公，名之曰降，書法謹嚴，尤足與綱目並傳，是固足以補正史之未逮，而不得徒目為小說也。 <br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 唐史 </a>>> </font></td>
     <td width="60%" align=right><a href=3.htm>上一篇</a> &nbsp;&nbsp;&nbsp;&nbsp; <a href=5.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>