<html>
<head>
<title>開放文學--歷史通俗演義 - 宋史--第九十三回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 宋史 </a>>> </font></td>
     <td width="60%" align=right><a href=91.htm>上一篇</a> &nbsp;&nbsp;&nbsp;&nbsp; <a href=93.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第九十三回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>守蜀境累得賢才　劾史氏力扶名教</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說蒙古主窩闊台汗，既發兵南侵，復遣將撤裡塔東征高麗。高麗本為宋屬，自遼、金迭興，又轉服遼、金，至蒙古盛強，復入貢蒙古。會高麗王暾嗣位，夜郎自大，殺死蒙使，因此撤裡塔奉命東征。高麗屢戰屢挫，不得不遣使謝罪，願增歲幣。撤裡塔轉報窩闊台汗，窩闊台汗令遣子入質，才許言和。高麗王只得應命。既而窩闊台汗，又遣將綽馬兒罕，擊死札蘭丁，即模罕默德子，事見前文。蕩平西域，再遣太祖孫拔都、速不台等，西征欽察，乘勢攻入阿羅思部，北向屠也烈贊城，陷莫斯科，進兵歐洲，分入馬札兒、即今匈牙利。孛烈兒即今波蘭地。諸境，歐洲北部諸侯王，合兵迎擊，俱遭殺敗，彷彿似天兵下界，所向無前，全歐大震。捏迷思即今德意志。部民，均荷擔遁去。窩闊台汗因從事西征，暫把南方軍務，略從緩進。至西方接連報捷，才促南軍進行。敘此數語，簡而不漏，欲聞其詳，請閱《元史演義》。<br>　　溫不花進攻黃州，孟珙自江陵還援，仗著一股銳氣，把溫不花擊退。溫不花轉攻安豐，知軍事杜杲，繕城力守，城外炮聲迭震，垣牆多被洞穿，杲隨缺隨補，始終不懈。敵復填濠為二十七壩，杲募壯士出奪壩路，踴躍死戰。巧值池州都統制呂文德，也率軍馳至，兩下夾擊，得將蒙古兵殺退，淮右粗安。越年，史嵩之奉命參政，督視京湖、江西軍馬，開府鄂州。蒙古將察罕入達&#24208;州，嵩之急檄杜杲赴援，杲入城守禦，望見蒙兵到來，差不多有數十萬，所攜攻具，比圍安豐時，多至數倍。他卻全不懼怯，看敵如何擺佈，然後隨宜抵拒。那蒙兵既薄城下，即搬運土木，趕緊築壩，霎時間高埒城樓。杲用油灌草，以火爇著，紛擲壩下，壩遂被焚。杲又就串樓內築立雁翅七層，堵禦敵炮，敵開炮轟擊，為雁翅所阻，反射敵營，敵眾皆驚。杲趁這機會，開城出擊，大敗敵兵，追躡至數十里乃還。且練舟師扼淮河，遣子庶及統制呂文德、聶斌等，分伏要隘，蒙古兵不能進，乃退去。杲以捷聞，有詔加杲淮西制置使，力寫杜杲。並命孟珙為京湖制置使，規復荊、襄。珙謂必得郢州，乃可通饋餉，必得荊門，乃可出奇兵，於是檄江陵節制司，進搗襄、鄧，自至岳州召集諸將，指授方略。各將依計深入，遂復郢州、荊門軍。再遣將士分取信陽、光化軍及樊城、襄陽，因上言保守方法，略云：<br>　　取襄不難，而守為難。非將士不勇也，非車馬器械不精也，實在乎事力之不給爾。襄樊為朝廷根本，今百戰而得之，當加經理，如護元氣，非甲兵十萬，不足分守。與其抽兵於敵來之後，孰若保此全勝，上兵伐謀，此不爭之爭也。<br>　　理宗得奏，當令珙便宜行事。珙乃編蔡、息降人為忠衛軍，襄、郢降人為先鋒軍，擇要駐紮，襄、漢以固。會蒙古將塔海，復率兵入蜀，制置使丁黼自誓死守，先遣妻子南歸，然後登城拒敵。塔海自新井進兵，詐豎宋將旗幟，誘惑城中。黼果疑為&#28291;卒，遣人招徠，及蒙古兵將到城下，方審知情偽，乃領兵夜出城南，至石筍街迎戰，全寡不敵，兵敗身亡。塔海復蹂躪漢、卬、簡、眉、閬、蓬諸州，進破重慶、順慶諸府，直達成都。再移趨蜀口，欲出湖市。孟珙探知消息，料他必道出施黔，亟請粟十萬石，分給軍餉，以三千人屯峽州，千人屯歸州，命弟瑛率精兵五千駐鬆滋，為夔州聲援，並增戍歸州隘口萬戶谷，加派千人屯施州。嗣聞塔海渡江東下，忙分佈戰艦，增置營寨，且遣兵從間道抵均州，防遏要衝。及蒙兵渡萬州湖灘，施夔震動，幸珙兄知峽州，出拒歸州大堙寨，擊退蒙古前哨兵，進戰巴東，復得勝仗，夔州始得保全。珙復諜知蒙古軍帥，就襄樊、信陽、隨州等處，招集軍民布種。又在鄧州的順陽境內，屯積船林，遂分兵譏察，且將蒙古所儲材料，暗地焚毀。又遣兵潛入蔡州，燒去蒙古屯糧，蒙古兵乃不敢進窺襄、漢。<br>　　理宗因蜀事未平，特調珙為四川宣撫使，兼知夔州，節制歸、峽、鼎、澧軍馬。珙受命至鎮，招集散民為寧武軍，用降人回鶻、愛裡巴圖魯等為飛鶻軍。適四川制置使陳隆之，與副使彭大雅不&#24650;，互相奏訐。珙貽書責二人道：「國事如此，合智並謀，尚恐不克，兩司乃猶事私鬥，豈不聞廉、藺古風麼？」不愧忠告。隆之、大雅得書，各自懷慚，因改怨為睦，不生齟齬。珙遂釐清宿弊，訂立條目，頒發州縣，最要數語，是「不擇險要立寨柵，無從責兵衛民，不集流離安耕種，無從責民養兵。」此外如賞罰不明、減克軍糧、官吏貪黷、上下欺罔等弊，均嚴行申誡。自是吏治一新，兵防亦密。尋復兼任夔州路制置、屯田兩使，乃調夫築堰。募農給種，自秭歸至漢口，為屯二十，為莊百七十，為頃十八萬八千二百八十。又創南陽、竹林兩書院，居住襄、漢、四川流寓人士，用李庭芝權施州建始縣。庭芝訓農治兵，招選壯士，隨時訓練，甫至期年，士民皆知戰守，無事服農，有事出戰。珙將庭芝所行諸法，飭屬遵行。珙不特長於武事，並且長於文教。<br>　　<br><br>　　是時喬行簡已為少傅，平章軍國重事，李宗勉為左丞相，兼樞密使，史嵩之為右丞相，督視江、淮、四川、京、湖軍馬。這三相中，還算宗勉清謹守法，若行簡遇事模稜，無好無惡，嵩之執拗任性，惡問直言。當時謂喬失之泛，李失之狹，史失之專。已而行簡告老，旋即病逝，宗勉亦卒，嵩之更獨擅政柄，朝內正士，如杜范、游侶、劉應起、李韶、徐榮叟、趙汝騰等，多與嵩之不合，相繼罷斥。惟孟珙一人，素為嵩之所推重，因此珙有所為，未嘗牽制。<br>　　及嘉熙五年，又改元淳祐，會蒙古主窩闊台汗病殂，廟號太宗，第六後乃馬真氏稱制，乃馬真一譯作鼐瑪錦。調回拔都等西征各軍，應本回首文。獨南軍仍然未歸。塔海部將汪世顯等，再行入蜀，進圍成都，制置使陳隆之固守經旬，誓與城同存亡。偏副將田世顯送款蒙兵，乘夜開城。汪世顯等立即突入，執住隆之。陳氏數百口皆死。隆之被執至漢州，世顯命招守臣王夔降，隆之呼夔道：「大丈夫當捨生取義，何畏一死，幸勿降虜。」言至此，已被蒙古軍一刀兩段。夔率漢州兵三千出戰，兵敗遁去，城遂破陷，人民盡被屠滅，蒙古兵又回師出蜀。是時蒙古使王&#27293;，已五入宋都議和，兩下終相持不決。&#27293;病歿宋境，宋廷送歸&#27293;柩。蒙古復遣月裡麻思一作伊拉瑪斯。來宋續議，從行約七十餘人，甫至淮上，被守將阻住，勸令歸降。月裡麻思不從，被拘長沙飛虎寨。無故拘使，其曲在宋。於是蒙古復遣也可那顏、一作伊克那顏。耶律朱哥等，自京兆取道商房，直趨瀘州。宋制置使孟珙，急分軍往截，一軍屯江陵及郢州，一軍屯沙市，一軍自江陵出襄陽，與諸軍會。又遣一軍屯涪州，且下令出守兵官，不得失棄寸土。權開州梁棟，因乏糧還司，珙怒道：「這便是違令棄城呢。」立斬以徇。諸將相率股栗，稟命惟謹。蒙古將士，聞守備甚嚴，當然畏懼三分，不復進窺。極寫孟珙。<br>　　淳祐三年，宋廷又命餘玠為四川制置使，兼知重慶府。玠系蘄州人氏，家世貧微，落拓不羈，嘗謁淮東制置使趙葵，葵頗奇玠材，留置幕府，旋令率舟師■淮，入河抵汴，所向有功，累推至淮東副使。自陳隆之死節，懸缺未補，玠入對稱旨，遂授為四川宣撫使。未幾，即加制置使。四川財賦，本甲天下，自寶慶三年，失去關外，端平三年，蜀地殘破，所存州郡無幾，國用益窮。歷任宣撫、制置各使，均支絀萬分，咸歎束手。監司戎帥，各自為令，官無法紀，民不聊生。玠蒞任後，大改弊政，簡選守宰，又重賢禮士，特就府左築招賢館，量能錄用。播州冉璉及弟璞，具有文武才，隱居蠻中，前後閫帥辟召，皆堅辭不至，及聞玠賢，自詣府上謁。玠以上客禮相待，璉、璞留館數月，毫無所陳，玠頗懷疑，遣人覘視。兩人相對踞坐，終日用堊畫地，或繪山川，或繪城池，非旁人所能解。玠亦莫名其妙。又隔旬餘，始見他兄弟進謁，請屏左右。玠立即如教，冉璉乃獻議道：「為今日西蜀計，莫若徙合州城。」玠不禁起座道：「玠也見到此著，但慮無處可遷。」璉復道：「蜀口形勝，無過釣魚山，請徙城該處，擇人扼守，積粟以待，功可過十萬師，巴、蜀自固若金湯了。」玠大喜道：「玠固疑先生非淺士，今得此謀，玠不敢掠為己美，當上報朝廷，即日照行。」冉璉兄弟乃退。玠立刻拜表，照議陳請，並乞授二人官秩。真實愛才。詔命冉璉為承事郎，權發遣合州，璞為承務郎，權通判州事。徙城事悉委二人。闔府聞命，頓時大嘩。玠忿然道：「此城若成，蜀賴以安，否則玠獨坐罪，與諸君無涉。」他人遂不敢再言。乃就青居、大獲、釣魚、雲頂、天生各山，築十餘城，均因山為壘，棋佈星分，當將合州舊城，移徙釣魚山，專守內水。利戎舊城，移徙雲頂山，借御外水。表裡相維，聲勢聯絡，各屯兵聚糧，為必守計。蜀民始有所恃，共慶安居。<br>　　只江、淮間仍遭寇掠，蒙古兵渡淮南指，攻入揚、滁、和各州，進屠通州。史嵩之以江、淮保障，首推江陵，即調孟珙知江陵府，以資守禦，理宗自然准奏。會嵩之父彌遠去世，嵩之應居&#24208;守制，及數日詔令起復，仍為右丞相，兼樞密使，將作監徐元杰疏請收回成命，理宗不從。太學生黃愷伯等百四十四人，又叩閽上書道：<br>　　臣等竊謂君親等天地，忠孝無古今。事親孝，故忠可移於君。自古求忠臣必於孝子之門，未有不孝而可望其忠也。昔宰予欲短喪，有期年之請，夫子猶以不仁斥之。宰予得罪於聖人，而嵩之居喪，即欲起復，是又宰予之罪人也。且起復之說，聖經所無，而權宜變化，衰世始有之。我朝大臣若富弼，一身關社稷安危，進退系天下輕重，所謂國家重臣，不可一日無者也。起復之詔，凡五遣使，弼以金革變禮，不可用於平世，卒不從命，天下至今稱焉。至若鄭居中、王黼輩，頑忍無恥，固持祿位，甘心起復，滅絕天理，卒以釀成靖康之禍，往事可鑒也。彼嵩之何人哉？心術回邪，蹤跡詭秘，曩者開督府，以和議惰將士心，以厚資竊宰相位，羅天下之小人，為之私黨，奪天下之利權，歸之私室。蓄謀積慮，險不可測。在朝廷一日，則貽一日之禍，在朝廷一歲，則貽一歲之禍，萬口一辭，惟恐其去之不速也。嵩之亡父，以速嵩之之去，中外方以為快，而陛下乃必欲起復之者，將謂其有折衝萬里之才歟？嵩之本無捍衛封疆之能，徒有劫制朝廷之術。將謂其有經理財用之才歟？嵩之本無足國裕民之能，徒有私自封殖之計。陛下眷留嵩之，將以利吾國也，殊不知適以貽無窮之害爾。嵩之敢於無忌憚，而經營起復，為有彌遠故智，可以效尤。然彌遠所喪者庶母也，嵩之所喪者父也，彌遠奔喪而後起復，嵩之起復而後奔喪，以彌遠貪黷固位，猶有顧恤，丁艱於嘉定改元十一月之戊午，起復於次年五月之丙申，未有如嵩之之匿喪罔上，殄滅天常，如此其慘也。且嵩之之為計亦奸矣！自入相以來，固知二親耄矣，必有不測，旦夕以思，無一事不為起復張本。當其父未死之前，已預為必死之地，近畿總餉，本不乏人，而起復未卒哭之馬光祖。京口守臣，豈無勝任？而起復未終喪之許堪。故里巷為十七字之謠曰：「光祖作總領，許堪為節制，丞相要起復，援例。」夫以里巷之小民，猶知其奸，陛下獨不知之乎？台諫不敢言，台諫嵩之爪牙也。給捨不敢言，給舍嵩之腹心也。侍從不敢言，侍從嵩之肘腋也。執政不敢言，執政嵩之羽翼也。嵩之當五內分裂之時，方且擢奸臣以司喉舌，謂其必無陽城毀麻之事也﹔植私黨以據要津，謂其必無惠卿反噬之虞也。自古大臣不出忠孝之門，席寵怙勢，至於三代，未有不亡人之國者。漢之王氏，魏之司馬氏是也。史氏秉鈞，今三世矣，軍旅將校，惟知有史氏，而陛下之前後左右，亦惟知有史氏，陛下之勢，孤立於上，甚可懼也。天欲去之而陛下留之，堂堂中國，豈無君子？獨信一小人而不悟，是陛下欲藝祖三百年之天下，壞於史氏之手而後已。臣方惟涕泣裁書，適觀麻制有曰：「趙普當乾德開創之初，勝非在紹興艱難之際，皆從變禮，迄定武功。」夫人必於其倫，曾於奸深之嵩之，而可與趙普諸賢，同日語耶？趙普、勝非之在相位也，忠肝貫日，一德享天，生靈倚之以為命，宗社賴之以為安。我太祖高宗，奪其孝思。俾之勉陳王事，所以為生靈宗社計也。嵩之自視器局，何如勝非？且不能企其萬一，況可匹休趙普耶？臣愚所謂擢奸臣以司喉舌者，此其驗也。臣又讀麻制有曰：「諜報憤兵之聚，邊傳哨騎之馳，況秋高而馬肥，近冬寒而地凜。」方嵩之虎踞相位之時，諱言邊事，通州失守，至逾月而復聞，壽春有警，至危急而後告，今圖起復，乃密諭詞臣，昌言邊警，張皇事勢以恐陛下，蓋欲行其劫制之謀也。臣愚所謂擢奸臣以司喉舌者，又其驗也。臣等於嵩之本無私怨宿忿，所以爭趨闕下，為陛下言者，亦欲揭綱常於日月，重名教於邱山，使天下為人臣，為人子者，死忠死孝，以全立身之大節而已。孟軻有言：「學則三代共之，皆所以明人倫也。」臣等久被化育，此而不言，則人倫掃地，將與嵩之胥為夷矣。惟陛下裁之！<br>　　疏入仍不見報。武學生翁日善等六十七人，京學生劉時舉、王元野、黃道等九十四人，又接連上書，始終未見聽從。徐元■再入朝面陳，略謂：「嵩之起復，士論嘩然，乞許嵩之舉賢自代，免從眾謗！」理宗諭道：「學校雖是正論，但所言亦未免太甚。」元■對道：「正論乃國家元氣，今正論猶在學校，要當力與保存，幸勿傷此一脈。」理宗嘿然。元■因自求解職，理宗亦不允。至元■退後，左司諫劉漢弼入奏，亦請聽嵩之終喪。理宗稍稍感動。嵩之也自知眾論難違，疏乞終制，才見詔旨下來，從嵩之所請，改任范鍾、杜范為左右丞相，並兼樞密使。小子有詩詠嵩之道：<br>　　如何父死不奔喪？世道人心盡汨亡。<br>　　幸　　有儒生清議在，尚留天壤大綱常。<br>　　杜范，黃岩人，素有令望，既登相位，當有一番舉措，俟小子後文再表。　　<br>　　國有良將，無不可治之土，亦無不可守之城。孟珙駐節京、湖而寇以卻，移撫四川而寇又不敢近，詩所謂「公侯干城」，孟珙有焉。繼以餘■鎮蜀，禮賢下土，徙城設守，軍民交安，是亦一干城選耳。乃外有將，內無相，史嵩之專政，第有器重孟珙之一長，此外則斥正士，引匪人，甚至父喪不欲守制，尚戀戀權位，陰圖起復，吾不解理宗當日，何獨於史氏有恩，而寵眷竟若是優渥也？夫史彌遠有冊立功，始終得邀上寵，猶為可說，嵩之何所恃而得君若此？父骨未寒，■然起復，忍於親者必忍於君，此豈尚堪重用耶？錄黃愷伯等伏闕一書，所以揭嵩之無父之罪，即所以正天下後世忠孝之防，著書人固具有深心了。　<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 宋史 </a>>> </font></td>
     <td width="60%" align=right><a href=91.htm>上一篇</a> &nbsp;&nbsp;&nbsp;&nbsp; <a href=93.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>