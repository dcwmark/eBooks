<html>
<head>
<title>開放文學--歷史通俗演義 - 宋史--第四十四回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 宋史 </a>>> </font></td>
     <td width="60%" align=right><a href=42.htm>上一篇</a> &nbsp;&nbsp;&nbsp;&nbsp; <a href=44.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第四十四回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>分三黨廷臣構釁　備六禮冊後正儀</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說司馬光病歿以後，呂公著獨秉政權，一切黜陟，仍如光意，進呂大防為中書侍郎，劉摯為尚書右丞，蘇軾為翰林學士。軾奉召入都，僅閱十月，三遷清要，尋兼侍讀﹔每入值經筵，必反覆講解，期沃君心。一夕值宿禁中，由中旨召見便殿，太皇太后問軾道：「卿前年為何官？」軾對道：「常州團練副使。」太皇太后復道：「今為何官？」軾對道：「待罪翰林學士。」太皇太后道：「為何驟升此缺？」軾對道：「遭遇太皇太后，及皇帝陛下。」太皇太后道：「並不為此。」軾又道：「莫非由大臣論薦麼？」太皇太后又復搖首。軾驚愕道：「臣雖無狀，不敢由他途希進。」太皇太后道：「這乃是先帝遺意，先帝每讀卿文章，必稱作奇才奇才，但未及進用卿哩。」軾聽了此言，不禁感激涕零，哭至失聲。士伸知己，應得一哭。太皇太后亦為泣下。哲宗見之對哭，也忍不住嗚咽起來。十餘歲童子，當作此狀。還有左右內侍，都不禁下淚。大家統是哭著，反覺得大廷岑寂，良夜淒清。太皇太后見了此狀，似覺不雅，即停淚語軾道：「這不是臨朝時候，君臣不拘禮節，卿且在旁坐下，我當詢問一切。」言畢，即命內侍移過錦墩，令軾旁坐，軾謝恩坐下。太皇太后問語片時，無非是國家政要。軾隨問隨答，頗合慈意，特賜茶給飲。軾謝飲畢，太皇太后復顧內侍道：「可撤御前金蓮燭，送學士歸院。」一面說，一面偕哲宗入內。軾向虛座前申謝，拜跪畢儀，當由兩內侍捧燭導送，由殿至院，真個是曠代恩榮，一時無兩。確是難得。<br>　　軾感知遇恩，嘗借言語文章，規諷時政。衛尉丞畢仲游貽書誡軾道：「君官非諫官，職非御史，乃好論人長短，危身觸諱，恐抱石救溺，非徒無益，且反致損呢。」軾不能從。時程頤侍講經筵，毅然自重，嘗謂：「天下治亂系宰相，君德成就責經筵。」因此入殿進講，色端貌莊。軾說他不近人情，屢加抗侮。當司馬光病歿時，適百官有慶賀禮，事畢欲往弔，獨程頤不可，且引《魯論》為解。謂：「子於是日哭則不歌。」或謂：「哭乃不歌，未嘗雲歌即不哭。」軾在旁冷笑道：「這大約是枉死市的叔孫通，新作是禮呢。」諧語解頤，但未免傷忠厚。頤聞言，很是介意。是不及乃兄處。軾發策試館職問題有云：「今朝廷欲師仁宗之忠厚，懼百官有司，不稱其職，而或至於偷。欲法仁宗之勵精，恐監司守令，不識其意，而流入於刻。」右司諫賈易，右正言朱光庭，系程頤門人，遂借題生釁，劾軾謗訕先帝。軾因乞外調。侍御史呂陶上言：「台諫當秉至公，不應假借事權，圖報私隙。」左司諫王覿亦奏言：「軾所擬題，不過略失輕重，關係尚小，若必吹毛求疵，釀成門戶，恐黨派一分，朝天寧日，這乃是國家大患，不可不防。」范純仁復言軾無罪。太皇太后乃臨朝宣諭道：「詳覽蘇軾文意，是指今日的百官有司，監司守令，並非譏諷祖宗，不得為罪。」於是軾任事如故。<br>　　會哲宗病瘡疹，不能視朝，頤入問呂公著道：「上不御殿，太皇太后不當獨坐。且主子有疾，宰輔難道不知麼？」越日，公著入朝，即問帝疾。太皇太后答言無妨。為此一事，廷臣遂嫉頤多言。御史中丞胡宗愈，給事中顧臨，連章劾頤，不應令直經筵。諫議大夫孔文仲，且劾頤汙下儉巧，素無鄉行，經筵陳說，僭橫忘分，遍謁貴臣，勾通台諫，睚眥報怨，沽直營私，應放還田裡，以示典刑。誣謗太甚，孔裔中胡出此人？乃罷頤出管勾西京國子監。自是朝右各分黨幟，互尋仇隙，程頤以下，有賈易、朱光庭等，號為洛黨﹔蘇軾以下，有呂陶等，號為蜀黨。還有劉摯、梁燾、王岩叟、劉安世等，與洛、蜀黨又不相同，別號朔黨，交結尤眾。三黨均非奸邪，只因意氣不孚，遂成嫌怨。哪知熙豐舊臣，非竄即貶，除著名諸奸人外，連出入王、呂間的張璪、李清臣，亦均退黜。若輩恨入骨髓，陰伺間隙，這三黨尚自相傾軋，自相擠排，這豈非螳螂捕蟬，不顧身後麼？插入數語，隱伏下文。<br>　　文彥博屢乞致仕，詔命他十日一赴都堂，會議重事。呂公著亦因老乞休，乃拜為司空，同平章軍國事。授呂大防、范純仁為左右僕射，兼中書門下侍郎，孫固、劉摯為門下中書侍郎，王存、胡宗愈為尚書左右丞，趙瞻簽書樞密院事。大防樸直無黨，范純仁務從寬大，亦不願立黨。二人&#24650;力佐治，仍號清明。右司諫賈易，因程頤外謫，心甚不平，復劾呂陶黨軾，語侵文彥博、范純仁。太皇太后欲懲易妄言，還是呂公著替他緩頰，只出知懷州。胡宗愈嘗進君子無黨論，右司諫王覿偏上言宗愈不應執政。前說不應有黨，此時復因宗愈進無黨論，上言劾論，自相矛盾，殊不可解。太皇太后又勃然怒道：「文彥博、呂公著亦言王覿不合。」范純仁獨辯論道：「朝臣本無黨，不過善惡邪正，各以類分。彥博公著，皆累朝舊人，豈可雷同罔上？從前先臣仲淹，與韓琦、富弼，同執政柄，各舉所知，當時蜚語指為朋黨，因三人相繼外調，遂有一網打盡的傳言。本王拱辰語。此事未遠，幸陛下鑒察！」隨復錄歐陽修朋黨論，呈將進去。太皇太后意未盡解，竟出覿知潤州。門下侍郎韓維，亦被人讒訴，出知鄧州。太皇太后初欲召用范鎮，遣使往征。鎮年已八十，不欲再起，從孫祖禹，亦從旁勸止，乃固辭不拜。詔授銀紫光祿大夫，封蜀郡公。元祐三年，病歿家中。鎮字景仁，成都人，與司馬光齊名，卒年八十一，追贈金紫光祿大夫，諡忠文。<br>　　<br><br>　　越年二月，司空呂公著復歿，太皇太后召見輔臣，流涕與語道：「國家不幸，司馬相公既亡，呂司空復逝，為之奈何？」言畢，即挈帝往奠，贈太師，封申國公，予諡正獻。公著字晦叔，系故相呂夷簡子，自少嗜學，至忘寢食，平居無疾言遽色，暑不揮扇，寒不親火。父夷簡早目為公輔，至是果如父言。范祖禹曾娶公著女，所以公著在朝，始終引嫌。嘗從司馬光修《資治通鑑》，在洛十五年，不事進取，至富弼致仕居洛，杜門謝客，獨祖禹往謁，無不接見。神宗季年，弼疾篤，曾囑祖禹代呈遺表，極論王安石誤國，及新法弊害，旁人多勸阻祖禹，不應進呈，祖禹獨不肯負約，竟自呈入，廷議卻不與為難，贈弼太尉，諡文忠。富弼亦一代偉人，前文未曾敘及，故特於此處補出。哲宗即位，擢為右正言，避嫌辭職，尋遷起居郎，又召試中書舍人，皆不拜。及公著已歿，始任右諫議大夫，累陳政要，多中時弊。旋加禮部侍郎，聞禁中覓用乳媼，即與左諫議大夫劉安世，上疏諫阻，大旨：「以帝甫成童，不宜近色，理應進德愛身。」又乞太皇太后保護上躬，言甚切至。太皇太后召諭道：「這是外間的謠傳，不足為信。」祖禹對道：「外議雖虛，亦應預防，天下事未及先言，似屬過慮。至事已及身，言亦無益。陛下寧可先事納諫，勿使臣等有無及的追悔呢。」恰是至言。太皇太后很是嘉納。<br>　　既而知漢陽軍吳處厚，上陳蔡確遊車蓋亭詩，意在訕上。台諫等遂相率論確，乞正明刑。有旨令確自行具析，劉安世等言確罪甚明，何待具析，乃貶確為光祿卿，分司南京。諫官尚以為罪重罰輕，嘖有煩言。范祖禹亦上言確有重罪，應從嚴議。於是文彥博、呂大防等，擬竄確嶺嶠，獨范純仁語大防道：「此路自乾興以來，荊棘叢生，近七十年，倘自我輩創行此例，恐四方震悚，轉致未安。」大防乃不再言。越六日，又下詔再貶確為英州別駕，安置新州。純仁復入白太皇太后道：「聖朝宜從寬厚，不應吹求文字，竄誅大臣。譬如猛藥治病，足損真元，還求詳察」蔡確罪大，誅之不得為過，純仁亦未免太柔。太皇太后不從。會知潞州梁燾，奉召為諫議大夫，道出河陽，與邢恕相晤。恕言確有策立功，托燾入朝時聲明。燾允諾，及入京，即據邢恕言入奏。太皇太后出諭大臣道：「皇帝是先帝長子，分所應立，確有甚麼策立功，似此欺君罔上，他日若再得入朝，恐皇帝年少，將為所欺，必受大害。我不忍明言，特借訕上為名，把他竄逐，借杜後患，這事關係國計，雖奸邪怨謗，我也不暇顧了。」司諫吳安詩與劉安世等，遂疏劾純仁黨確，呂大防亦言蔡確黨盛，不可不治。純仁因力求罷政，出知潁州。尚書左丞王存，本確所舉，亦出知蔡州。胡宗愈已早為諫官所劾，罷尚書右丞。乃擢劉摯為尚書右僕射，兼中書侍郎，蘇頌為尚書左丞，蘇轍為尚書右丞。會趙瞻、孫固，先後並逝，即進韓忠彥同知樞密院事，王岩叟簽書樞密院事，復召鄧潤甫為翰林學士承旨。潤甫曾阿附王、呂，出知亳州，至是被召，梁燾、劉安世、朱光庭等，連疏彈劾，俱不見報。燾等乃力請外補，竟出燾知鄭州，光庭知亳州，安世提舉崇福宮。文彥博因老疾致仕，右司諫楊康國奏劾蘇轍兄弟，文學不正，賈易復入為侍御史，與御史中丞趙君錫，先後論軾。軾出知潁州，尋改揚州，易與君錫一並外用。劉摯峭直，與呂大防議論朝政，輒致齟齬。殿中侍御史楊畏，方附大防，遂劾摯結黨營私，聯絡王岩叟、梁燾、劉安世、朱光庭等為死友，覬覦後福，且與章惇諸子往來，交通匪人。太皇太后即面諭劉摯，摯惶恐退朝，上章自辯。梁燾、王岩叟果上疏論救。太皇太后愈覺動疑，出摯知鄆州，王岩叟亦出知鄭州。嗣復召程頤入直秘閣，兼判西京國子監，為蘇轍所阻，頤亦辭不就職。這便是三黨交攻，更迭消長的情形呢。一語結束，可見上文並敘，寓有深意。<br>　　元祐七年，哲宗年已十七了，太皇太后留意立後，曾歷彩世家女子百餘人，入宮備選。就中有眉州防禦使兼馬軍都虞侯孟元孫女，操行端淑，秉質幽嫻。太皇太后及皇太后兩人，教以女儀，格外勤慎，因此益得兩後歡心。時年十六，與哲宗年齡相當，即由太皇太后宣諭宰臣，略言：「孟氏後能執婦道，應正位中宮。惟近代禮儀，多從簡略，應命翰林台諫給舍與禮官等，妥議冊後六禮以聞！」這諭下來，那廷臣自有一番忙碌，彼斟古，此酌今，議論了好幾日，方草定一篇儀制，呈入政事堂。呂大防等又詳細核訂﹔略行損益，再進慈覽。太皇太后傳旨許可，當由司天監擇定吉日，準備大婚。先期數日，命尚書左僕射呂大防充奉迎使，尚書左丞蘇頌充發策使，尚書右丞蘇轍充告期使，皇伯祖高密郡王宗晟充納成使，吏部尚書王存時王存復調入內用。充納吉使，翰林學士梁燾充納彩問名使。六禮分司，各有專職，正使以外，且省副使，當以舊尚書省為皇后行第，先納彩問名，然後納吉納成告期。五月戊戌日，哲宗戴通天冠，服絳紗袍，臨軒發冊，行奉迎禮。百官相率入朝，呂大防等首先趨入，東西鵠立。典儀官奉上冊寶，置御座前。大防率百官再拜，乃由宣詔官傳諭道：「今日冊孟氏為皇后，命公等持節展禮！」大防等又復拜命，典儀官捧過冊寶，交與大防。大防接奉冊寶，復率百官再拜。宣詔官又傳太皇太后制命道：「奉太皇太后制，命公等持節奉迎皇后！」大防等拜辭出殿，即至皇后行第，當有儐介接待，導見後父。大防入內宣制道：<br>　　禮之大體，欽順重正。其期維吉，典圖是若。今遣尚書右僕射呂大防等以禮奉迎，欽哉維命！<br>　　後父跪讀畢，敬謹答道：<br>　　使者重宣中制，今日吉辰備禮，以迎螻螘之族，猥承大禮，懮懼戰悸，欽率舊章，肅奉典制。<br>　　答罷，即再拜受制。於是保姆引皇后登堂，大防等向後再拜，奉上冊寶。後降立堂下，再拜受冊，當由內侍接過冊寶，轉呈與後。大防等退出，後升堂。後父升自東階，西向道：「戒之戒之！夙夜無違命！」語已即退。後母進自西階，東向施衿結帨，並囑後道：「勉之戒之！夙夜無違命！」後乃出堂登輿，及出大門，大防等導輿至宣德門，百官宗室列班拜迎，待後入門，鐘鼓和鳴，再入端禮門，穿過文德殿，進內東門，至福寧殿，後降輿入次小憩。哲宗仍冠服御殿，尚宮引後出次，諧殿階東西向立。尚儀跪請皇帝降座禮迎，哲宗遂起身至殿庭中，揖後入殿，導升西階，徐步入室，各就榻前並立。尚食跪陳飲具，帝、後乃就座。一飲再飲用爵，三飲用巹，合巹禮成。尚宮請帝御常服，尚寢請後釋禮服，然後入幄，侍從依次畢退。是夜龍鳳聯歡，鴛鴦葉夢，毋庸細述。歷敘禮節，見得哲宗冊後，格外鄭重，為下文被廢反筆。次日朝見太皇太后、皇太后，並參皇太妃，一如舊儀。越三日，詣景靈宮行廟見禮，歸後再謁太皇太后。太皇太后語哲宗道：「得賢內助，所關不小，汝宜刑於啟化，媲美古人，方不負我厚望了。」及帝、後俱退，太皇太后歎息道：「此人賢淑，可無他虞，但恐福薄，他日國家有事，不免由她受禍哩。」既知孟後福薄，何必定要冊立，此等處殊難索解？大婚禮成，宮廷慶賀兼旬，才得竣事。惟孟後容不勝德，姿色不過中人，哲宗少年好色，未免心懷不足，可巧御侍中有一劉氏女，生得輕穠合度，修短適宜，面灩灩若芙蓉，腰纖纖如楊柳，夷嬙比豔，環燕輸姿，哲宗得此尤物，怎肯放過？便教她列入嬪御，進封婕妤，這一番有分教：<br>　　貫魚已奪宮人寵，飛燕輕貽禍水來。<br>　　看官欲知後事，且待下回表明。<br>　　朋黨林立，為國家之大患，不意於元祐間見之。元祐之初，高後垂簾，群賢並進，此正上下泰交，拔茅匯征之象。且熙豐時各遭擯斥，同病相憐，一朝遇主，攜手入朝，樂何如之？奈何程、蘇交哄，洛、蜀成嫌，二黨傾軋之不足，而復有所謂朔黨者，與之鼎足而三耶？然則元祐諸君子，殆不能辭其過矣。若夫冊後一事，已成常制，本書於前後各文，俱不過數語而止，獨於孟後之立，紀載從詳。蓋自有宋以來，惟哲宗冊立孟後，儀文特備，高後恐哲宗年少，易昵私愛，故特隆之以六禮，重之以宰執大臣，且親囑之曰：「得賢內助，所關非細。」是其為哲宗計者，至周且摯，初不意後之竟背前訓也。《宋史》中曾大書曰：「始備六禮立皇后孟氏，正為後文廢後反照。」故本書亦不敢從略，所以存史意也。<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 宋史 </a>>> </font></td>
     <td width="60%" align=right><a href=42.htm>上一篇</a> &nbsp;&nbsp;&nbsp;&nbsp; <a href=44.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>