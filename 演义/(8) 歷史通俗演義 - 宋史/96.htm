<html>
<head>
<title>開放文學--歷史通俗演義 - 宋史--第九十七回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 宋史 </a>>> </font></td>
     <td width="60%" align=right><a href=95.htm>上一篇</a> &nbsp;&nbsp;&nbsp;&nbsp; <a href=97.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第九十七回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>援孤城連喪二將　寵大憝貽誤十年</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說蒙古主忽必烈，早擬侵宋，因阿裡不哥抗命，自督軍往討，至昔木土一作錫默圖。地方，交戰一場，阿裡不哥敗遁，追北五十里，敵將多降。忽必烈乃引還，尚恐死灰復燃，未敢南牧。及中統五年，阿裡不哥自知窮蹙，不能再振，乃與諸王玉龍答失，一作玉隴哈什。及謀臣不魯花等，不魯花一作布拉噶。同至上都，即開平。悔過投誠。忽必烈汗赦阿裡不哥，惟歸罪不魯花等數人，說他導王為惡，處以死刑。當命劉秉忠為太保，參領中書省事。秉忠請遷都燕京，忽必烈准如所請，就在燕京繕城池，營宮室，擇日遷都，並改中統五年為至元元年。又越四年，方命征南都元帥阿朮，與劉整等經略襄陽。阿朮駐馬虎頭山，顧漢東白河口，不禁欣然道：「若就白河口築壘，斷宋糧道，襄陽不難攻取哩。」遂督兵興役，築城白河口。時知襄陽府為呂文煥，聞蒙古兵在白河口築城，料知不妙，亟通報乃兄宣撫使呂文德。先是忽必烈用劉整計，饋文德玉帶，求在襄陽城外，建立榷場。文德好利貪餌，請諸朝廷，許開榷場於樊城外。於是就鹿門山築起土牆，外通互市，內築堡壁。蒙古兵也在白鶴山設寨，控制南北要道，且常出哨襄、樊城外，大有反客為主的情狀。互市之弊，非自今始。文德弟文煥，知乃兄墮入敵計，貽書諫阻，已是不及，文德尚沒甚著急，及白河口築城一事，文煥很是惶恐，文德反謾罵道：「汝勿妄言徼功，就使有了敵城，也不足慮。襄、樊城池堅深，儲粟可支十年，叛賊劉整，若果來窺伺襄、樊，但叫汝等能堅守過年，待春水一漲，我順流來援，看逆整如何對待？恐他就要遁走呢！」狂言何益。文煥無可奈何，只得繕城興甲，為固守計。<br>　　轉瞬間已是來春，劉整復獻計阿朮，造戰船五千艘。招募水軍，日夕操練，風雨不懈。漸得練卒七萬人，遂自白河口進兵，圍攻襄陽。警報迭達臨安，都被賈似道匿住，不得上聞。寧海人葉夢鼎素有令譽，曾以參政致仕，似道亦欲從眾望，特別薦引，召他為右丞相。夢鼎初辭不至，經似道再三勸駕，不得已入朝就職。未至數日，因利州路轉運使王價子，訴求遺澤，夢鼎查例合格，便准給蔭。似道以恩非己出，即罷斥省部吏數人，夢鼎憤激求去。似道母胡氏，聞知此亭，召似道責問，帶著怒容道：「葉丞相本安家食，未嘗求進，汝強起為相，又復牽制至此，我看汝所為，終要得禍，我寧可絕食而死，免同遭害。」老婦恰還有識。似道素來憚母，乃出留夢鼎，夢鼎知不可為，求去益力，度宗不許。嗣聞襄陽警信，被似道格住，遂長歎數聲，單車宵遁。<br>　　蒙古復遣史天澤等益兵圍襄陽，天澤至襄陽城下，添築長圍，自萬山至百丈山，俱用重兵扼守，令南北不得相通。又築峴山、虎頭山為一字城，聯亙諸堡，決擬攻取。又分兵圍樊城，更城鹿門，京、湖都統制張世杰，本蒙古將張柔從子，從柔戍杞，有罪來奔。呂文德召至麾下，見他忠勇過人，累擢至都統制，他即率兵往援樊城，至赤灘圃，為蒙古兵所遮。兩下交戰，蒙古兵非常精悍，世杰孤軍不支，只得敗退。度宗至此，始聞襄、樊告急，命夏貴為沿江置制副使，進援襄、樊。貴乘春水方漲，輕兵裹糧，到了襄陽。恐蒙古兵出來掩襲，只與呂文煥問答數語，立即引還。至秋間天大霖雨，漢水漲溢，貴乃分遣舟師，出沒東岸林谷間。蒙古帥阿朮望見，語諸將道：「這是兵志上所說的疑兵，不應與戰，我料他必來攻新城，且調集舟師，專行等著便了。」原來蒙古兵圍攻襄陽，共築十城，新城就在其列。待至翌晨，夏貴果艤舟趨新城，甫至虎尾洲，那蒙古水軍，已兩路殺出，截擊夏貴。貴不意敵兵猝至，倉皇失措，眼見得不能抵敵，掉舟急奔，被蒙古兵追殺一陣，貴軍多溺入水中，喪失了若干性命。都統制范文虎率舟師援貴，正值貴兵敗還，蒙古兵追擊前來，文虎本是個沒用人物，見蒙古兵這般強悍，嚇得膽戰心驚，忙乘輕舟遁去。部眾亦相率驚&#28291;，冤冤枉枉的做了好千百個鬼奴。虎而稱文，宜乎沒用。<br>　　呂文德聞援師連敗，方自悔輕許榷場，不禁歎恨道：「我實誤國，悔無及了。」曉得已遲。因發生背疽，稱疾乞休。詔授少師，兼封衛國公，應封他為誤國奴。未幾即死。他的女夫，就是范文虎，賈似道升他為殿前副都指揮使，令典禁兵。阿翁誤國，尚嫌未足。反要添入一婿，何苦何苦！一面調兩淮制置使李庭芝，轉任兩湖，督師援襄、樊。文虎恐庭芝得功，自願再援襄陽，因貽書似道，謂：「提數萬兵入襄陽，一戰可平，但不可使受京閫節制。若得托恩相威名，幸得平敵，大功當盡歸恩相」云云。似道大喜，即提出文虎一軍，歸樞府節制，不受庭芝驅策。庭芝屢約文虎進兵，文虎只推說尚未奉旨，自與妓妾嬖幸，擊鞠蹴球，朝歌夜宴，任情取樂。呂文煥日守圍城，專待援音，哪知都中的權相，閫外的庸將，統在華堂錦帳中，尋些風流樂事，管甚麼襄陽不襄陽。似道還再四稱疾，屢請歸田，度宗苦口慰留，甚至泣下。初詔六日一朝，一月兩赴經筵，繼復詔十日一朝，似道尚不能遵限。間或入謁度宗，度宗必起身避座。及似道退朝，又目送出殿，始敢就坐。似道益傲慢無忌，甚至累月不朝。度宗聞襄陽圍急，屢促入朝議事，似道尚延宕不至。一日，似道與群妾踞地鬥蟋蟀，方在拍手歡呼的時候，忽報有欽使到來，似道轉喜為怒道：「甚麼欽使不欽使？就令御駕親臨，也須待我鬥完蟋蟀哩。」也算督戰。言已，仍踞地自若。良久方出見欽使，欽使傳度宗命，極力敦勸。似道方允於次日入覲。翌日，入朝登殿，度宗慰問已畢，方語道：「襄陽被圍，已近三年，如何是好？」似道佯作驚愕道：「北兵已退，陛下從何處得此消息？」度宗道：「近有女嬪說及，朕所以召問師相。」似道不禁懊惱，半晌才答道：「陛下奈何聽一婦人？難道舉朝大臣，統無耳目，反使婦人先曉麼？」你只能騙朝廷，不能騙宮禁，手段尚未綿密。度宗不敢再言，似道悻悻退出。後來盤詰內侍，方知女嬪姓氏，竟誣她有曖昧情事，硬要度宗賜死。度宗硬了頭皮，令女嬪勒帛自盡。可憐紅粉佳人，為了關心國事，繫念民瘼，竟平白地喪了性命。可惜史不書氏。<br>　　<br><br>　　似道才促范文虎統中外諸軍，往救襄陽，襄陽雖已被圍，尚有東西兩路可通，由京東招撫使夏貴，累送衣糧入城，城內守兵，倖免凍餒。蒙古將張弘范，即張柔子。獻計史天澤，謂：「宜築城萬山，斷絕襄陽西路，立柵灌子灘，斷絕襄陽東路，東西遏絕，城內自坐斃了。」天澤依計而行，即令弘范駐兵鹿門，襄、樊自是益困。范文虎帶領衛卒，及兩淮舟師十萬，進至鹿門。蒙古帥阿朮夾江列陣，別令軍趨會丹灘，犯宋軍前鋒。文虎督著戰船，逆流而上，好容易到了會丹灘畔，猛聽得鼓聲大震，喊殺連聲，連忙登著船樓，向西望去，但見來兵很是踴躍，已恐慌到五六分﹔且遠遠看著大江兩岸，統是蒙古兵隊，旌旗蔽日，戈鋌參天，幾不知他有若干人馬，愈覺心膽欲碎。說時遲，那時快，蒙古兵已鼓噪突陣，順流衝擊，他還未曾鳴鼓對仗，竟先飭舟子返戈數步。看官！你想行軍全靠銳氣，有進無退，乃能制敵。主將先已退縮，兵士自然懈體，略略交戰，便已棄甲拋戈，向東逃走。文虎逃得愈快，所棄戰船甲仗，不可勝計。<br>　　李庭芝聞文虎敗還，上表自劾，請擇賢代任，有詔不許，且令移屯郢州。庭芝偵知襄陽西北，有水名青泥河，源出均房，當命就河中築造輕舟百艘，每三舟聯成一舫，中間一舟，裝載兵器。兩旁舟有篷無底，懸揭重賞，募善戰善泅的死士，得襄、郢、山西民兵三千人，用張順、張貴為統轄。兩張俱有智勇，素為民兵所服，號貴為矮張，順為竹園張。二人即奉命，便號令部眾道：「此行是九死一生，汝等倘尚惜死，寧可退伍，毋敗我事。」三千人齊稱願死，無一求去。適漢水方生，兩張遂發舟百艘，由團山進高頭港門聯結方陣，夜漏下三刻，拔椗出江，用紅燈為號，貴先登，順繼進，乘風破浪，逕犯重圍，至磨洪灘上，敵兵布舟蔽江，無隙可入。貴駛舟直進，令順率善泅水卒，自船底下水，就波流中斲斷敵舟鐵&#32089;，復鑿通敵舟底面，敵舟半解半沉，當然驚惶。貴乘勢殺開血路，且戰且進。黎明抵襄陽城下，城中久已絕援，聞貴等到來，喜出望外，大家開城迎貴，勇氣百倍，戰退敵軍。及收兵還城，獨失張順。趁數日，有浮屍溯流上來，被甲冑，執弓箭，直抵浮梁。城中遣人審視，不是別人，正是張順，身中四創六箭，怒氣勃勃如生。軍士驚以為神，結&#20898;殮葬。曾記宋江部下有一張順，戰死湧金河，此處復得一張順，戰死襄陽城下，同姓同名，煞是一奇。<br>　　貴入襄陽，文煥留與共守，貴奮然道：「孤城無援，不戰亦斃，看來只好向范統帥處求救，俟援軍到來，內外夾擊，或可退敵。」文煥也無詞可說，乃令貴設法乞援。貴募得二士，能伏水中數日不食，乃付以蠟書，令泅水齎往范文虎軍前。范得書，許發兵五千，駐龍尾洲，以便夾攻，仍令二土持書還復。貴既得還報，即別文煥東下，檢視部眾登舟，獨缺一人，系先前有罪被笞，因致亡去。貴大驚道：「我謀被泄了，應趕緊起行，敵或未知，尚可僥倖萬一。」乃舉炮發舟，鼓&#27293;破圍，乘夜順流斷&#32089;，竟得殺出險地。駛至小新河，見敵兵分艤戰艦，前來截擊，貴正麾眾死鬥，望見沿岸束荻列炬，火光燭天，隱隱間見有來船，旗幟紛披，此時已近龍尾洲，正道是范軍來援，喜躍而前。哪知來舟俱系敵兵，由阿朮、劉整兩路殺來。及兩舟相近，貴始知不是宋軍，一時不及趨避，被他困在垓心，殺傷殆盡。貴身受數十創，力盡被執，不屈遇害。原來范軍本到龍尾洲，因風狂水急，退屯三十里。阿朮得亡卒密報，遂先據龍尾洲，以逸待勞，遂得擒貴。貴已被殺，由敵兵舁屍至城下，呼守兵道：「識得矮張都統麼？」守兵見是貴屍，不禁大哭，頓時全城喪氣，敵兵棄屍而退。文煥出城收屍，附葬順&#20898;，立雙廟以祀二忠，都是范文虎害他。再誓眾死守。<br>　　到了咸淳九年，襄陽已被圍五年，樊城亦被圍四年了。襄、樊兩城，本相倚為犄角，中隔漢水，由文煥值木江中，鎖以鐵&#32089;，上造浮橋，借通援兵。敵帥阿朮督兵將值木鋸斷，並用斧劈開鐵&#32089;，將橋毀去。文煥不能往援。阿朮更用兵截江，防襄陽援兵，自出銳師薄樊城。城中支持不住，遂被陷入。守將范天順仰天歎道：「生為宋臣，死為宋鬼。」遂懸樑自縊。別將牛富，尚率死士百人巷戰，敵兵死傷甚多。富亦身被重傷，用頭觸柱，赴火捐軀。裨將王福見富死，不覺泣下道：「將軍死國事，我豈可獨生？」亦赴火死。襄陽失去犄角，愈加危急，守兵至撤屋為薪，緝關會為衣。文煥每一巡城，南望痛哭而後下，尚日望朝廷遣援。賈似道至此，也瞞不過去，上書自請防邊，陰令台諫上章留己，度宗遂不令親出。群臣多保薦高達，謂可援襄，御史李旺，亦入白似道。似道搖首道：「我若用達，如何對得住呂氏？」旺出歎道：「呂氏得安，趙氏危了。」似道再請啟行，事下公卿雜議。監察御史陳堅等以為：「師臣行邊，顧襄未必及淮，顧淮未能及襄，不若居中調度，較為得當。」度宗遂從堅議，留似道在都。似道仍然歌舞湖山，暫圖眼前的快樂，把襄陽置諸度外。<br>　　襄陽愈覺孤危，呂文煥日夕登城，防守不懈。一日，正在城樓指揮軍士，忽聞城下有人叫他姓名，急垂目俯視，乃是敵將劉整，來勸出降。文煥不與多言，暗令弓弩手射下一箭，整不及防備，適中右肩，虧得甲堅不入，才得免害。當下飛馬退回，痛恨不休。他將阿裡海涯，一作阿爾哈雅。曾得西城人所獻新炮法，造炮攻破樊城，至是又移攻襄陽。接連彈放，一炮擊中譙樓，聲如震雷，城中&#27769;&#27769;，守卒多越城出降。劉整欲立碎襄城，入擒文煥，報一箭仇，阿裡海涯道：「且慢！待我再去招降。他若知懼投誠，何必多害生靈。且將軍亦不應常記宿嫌，彼此各為其主，何足介意？」阿裡海涯系畏吾兒，人頗具有仁心，不應輕視。言畢，即身至城下，招呼文煥道：「爾等拒守孤城，迄今五年，為主宣勞，亦所應爾。但已勢窮援絕，徒苦城中數萬生靈，若能納款出降，悉赦勿治，且加遷擢，這是我主的詔命，由我代宣，決不相欺。」文煥聽著此言，也覺有理，不覺躊躇起來。阿裡海涯見他俯首沉思，料已有點說動，索性再進一步，折箭與誓道：「我若欺你，有如此箭！」文煥乃應允出降，先納管鑰，次獻城邑。阿裡海涯先入城中，邀文煥出迎阿朮，待阿朮進城，文煥交出圖籍，即與阿裡海涯同往燕都。<br>　　是時蒙古主忽必烈，已改國號為大元，小子此後敘述，亦改稱蒙古為元朝。特別點明。文煥入朝元主，元主如阿裡海涯言，依詔遷擢，拜文煥為襄、漢大都督。文煥遂自陳攻郢計議，且願為先驅。前時固守五年，可謂堅忍，奈何一變至此。元主稱善，暫命休息，再圖大舉。這消息傳報宋廷，賈似道且入對度宗道：「臣始屢請行邊，不蒙陛下見許，若早聽臣言，當不至此。」看你後來如何？度宗亦覺自悔。文煥兄文福知&#24208;州，文德子師夔知靖江府，均上表待罪，當由似道庇護，概置勿問。度宗曾召用江萬里、馬廷鸞為左右丞相，萬里數月即去，廷鸞逾年亦歸。朝中只知有似道，不知有度宗。度宗嘗有事明堂，命似道為大禮使，禮畢幸景靈宮，適逢天雨，似道請諸度宗，俟雨止乘輅。度宗自然允諾，偏偏雨不肯停，滂沱終日，胡貴嬪兄顯祖，侍度宗旁，請如開禧故事，乘逍遙輦還宮。度宗道：「恐平章未必允行。」顯祖誑言平章已允，度宗乃乘輦還宮。似道聞知，頓時大怒，便入奏道：「臣為大禮使，陛下舉動，不得預聞，臣尚在此何用？」說著，即大踏步出朝，竟向嘉會門去了。全是撒賴。度宗驚惶萬狀，忙遣人慰留，似道不允。度宗不得已，罷顯祖官，涕泣出胡貴嬪為尼，似道乃還。此段是補述。及襄、樊俱失，又上言：「事勢如此，非臣上下驅馳，聯絡情勢，將來恐不堪設想。」度宗道：「師相豈可一日離左右？」似道乃奏請建機速房，借革樞密院漏泄兵事，及稽遲邊報的弊端。還要欺人。<br>　　旋有詔令中外大小臣僚，密陳攻守事宜。四川宣撫司參議官，上陳救危三策，一系鎖漢江口岸，二系城荊門軍當陽界的玉泉山，三系峽州、宜都以下，聯置堡寨，保聚流民，且屯且耕。並繪築城寨形勢圖，連章並獻。似道匿不上聞。陳宜中已任給事中，言：「襄、樊失守，均由范文虎怯懦所致，宜斬首以申國法！」似道不許。只降文虎一官，調知安徽府，反將李庭芝罷職，改任汪立信為京、湖制置使，趙潽為沿江制置使。<br>　　潽系趙葵子，少年昧事，監察御史陳文龍，謂潽乃乳臭小兒，不足勝閫外任，頓時觸怒似道，把他斥退。嗣復用李庭芝為淮東制置使，兼知揚州，夏貴為淮西制置使，兼知&#24208;州﹔陳弈為沿江制置使，兼知黃州。弈毫無韜略，諂事賈似道，玉工陳振民，呼他為兄，因得夤緣干進，躥登顯要，竟握重兵。咸淳十年似道母死，歸越治喪，詔命用天子鹵簿送葬，築墓擬山陵。百官亦奉詔襄事，立大雨中，終日無敢易位。葬畢，即起復入朝。<br>　　越數月，度宗竟崩，遺詔令皇子顯即位。總計度宗在位十年，壽三十五歲。度宗為太子時，以好內聞，既即位，益耽酒色，向例召幸妃嬪，次日必詣閤門謝恩，書明月日。度宗朝，每日謝恩，多至三十餘人，卒至峨眉伐性，逾壯即崩。子顯年僅四歲，為全後所出，庶兄名顯，年齡較長，眾議嗣立長君，獨賈似道主張立嫡，乃以顯嗣帝位，奉謝太后臨朝稱制，封兄顯為吉王，弟昺為信王，命賈似道獨班起居，尊謝太后為太皇太后，全皇后為皇太後，小子有詩詠度宗道：<br>　　誤國何堪至十年，暗君奸相兩流連。<br>　　從知興替由人事，莫謂蒼蒼自有天。<br>　　帝顯即位以後，宋事益日棘了。欲知一切情形，再閱下文便知。　　<br>　　襄、樊扼南北咽喉，二城俱失，蒙古兵可順流而下，江淮即不能守。故宋之存亡，關係於襄、樊之得失，范天順，牛富等之戰死，賈似道實使之，呂文煥之叛主降虜，亦賈似道實使之。似道不死，宋其尚有幸乎？度宗念冊立功，始終寵任似道，又每日召幸嬪御，至三十餘人，豈以宗社將亡，聊作醇酒婦人之想歟？史謂度宗無大失德，夫色荒已足亡國，況拱手權奸，凡一切黜陟舉措，俱受制於大憝之手，不亡亦胡待也。彼如帝顯以下，更不足譏矣。　<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 宋史 </a>>> </font></td>
     <td width="60%" align=right><a href=95.htm>上一篇</a> &nbsp;&nbsp;&nbsp;&nbsp; <a href=97.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>