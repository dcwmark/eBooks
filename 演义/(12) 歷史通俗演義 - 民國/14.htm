<html>
<head>
<title>開放文學--歷史通俗演義 - 民國--第十四回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 民國 </a>>> </font></td>
     <td width="60%" align=right><a href=13.htm>上一篇</a> &nbsp;&nbsp;&nbsp;&nbsp; <a href=15.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第十四回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>張振武赴京伏法　黎宋卿通電辨誣</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說各省的軍隊，自經袁總統通電裁並，給餉遣散，往往游騎無歸，所在謀變。有幾處尚未裁遣，即已秘密開會，再圖革命，如南京駐紮的&#36113;軍，蘇州的先鋒三營，灤州的淮軍馬隊，山條省城的防兵，奉天大北關外的舊混成協第三標，安徽北門外的先鋒隊第一營，蕪湖屯駐的盧軍，滁州第一團七八兩連兵士，陸續嘩變，幸經各處長官，立時剿撫，均歸平定。<br>　　惟湖北為革命軍發起地，餘風未泯，喜動惡靜，不但亂兵生事，甚至司令軍官等，亦屢思自逞，嘗謀獨立。兵猶火也，不戢自焚，古人之所以三致意者在此。襄陽府司令張國荃，不服省垣編製，擅殺調查專員周警亞，擁兵為亂，經黎都督元洪派兵兜剿，國荃方自知不敵，竄向鄖陽，沿途劫掠，蹂躪了好幾處﹔復由官兵追剿，方才散逸。既而軍官祝制六、江光國、滕亞綱等人又煽惑軍界，托詞改革政治，謀推翻軍政民政二府，破壞各司，幸被黎都督察覺，即調集近衛軍及警察分頭緝捕，將祝、江、滕三人拿獲，並搜出檄文佈告、文書名冊、徽章令旗、傳單願書等項，證據昭然，三犯無可抵賴，遂申行軍律，一概槍斃。越日，復在漢口法租界搜獲亂黨多名，黎都督不欲深究，惟出示剴切勸告，並將搜出名冊，立即銷毀，免得株連。未幾，又報省城兵變，第一鎮二協三標軍士，因劉協統勒令退伍，遂致大嘩，統至軍械房搶奪子彈，且擊斃軍官二名。楚望台軍械所守兵，亦聞聲響應，持械出所，攔守通湘、起義二城門。黎都督聞警，亟飭各軍飛往彈壓，把亂兵盡行圍住，一面派唐、黃兩參謀，偕同黎統制，步入圍中，剴切勸導，囑將首犯指出，餘均免罪，並允將劉協統撤換。亂兵方唯唯應命，當場指出首犯陳兆鼇，由黎統制飭兵縛住，訊實正法。<br>　　黎都督經此數變，自然格外小心，日夕偵察，旋聞軍務司副司長張振武，及將校團團長方維，潛蓄異志，煽亂各軍，前次祝制六、滕亞綱的變亂，亦由張、方二人主動，遂不動聲色，宣召二人入署，囑他調查邊務。二人當面不好違慢，只得唯命是從。黎都督送客出廳即密電到京，拍致袁總統。袁總統亦即復電，任張振武為蒙古調查員，張、方是心腹至交，當密商了兩三次，初意欲逗留鄂中，嗣因黎都督再三促行，雖明知他是調虎離山的計策，也一時不敢發難，便向督署辭行。不怕他不入死路。黎都督當命方維隨往，適合張振武本意，遂邀同方維啟程北上。<br>　　嗣復潛自回鄂，更邀將校十三人，一同到京，仍與方維聚會，就京城前門外西河沿旅館寓宿。甫隔一宵，方維等在寓安居，張振武卻入城遊覽。不意時方晌午，突有軍警百餘人，闖入旅館，逕至方維寓室，辟門竟入，方維驚問何事？一語未終，已是鐵鏈上頭，將他鎖住。將校等各思抗拒，當由來兵與語道：「君等無罪，罪止張、方。但奉命邀君同往，一經質證，保可無事，若君等定要反抗，莫怪槍彈無情。」語至此，各拔出手槍，向將校對著，作欲擊狀。將校等莫不畏死，忙說是情願同行。方維還要喧嚷，軍警等毫不理睬，但將他牽入內城，拘禁軍政總執法處。其餘將校分別解交外城軍政執法兩局。張振武尚在未知，正思回寓午餐，徐步從前門出來，剛剛望著城闉，不圖兜頭來了軍官，猝然問道：「你是張振武麼？」振武方應聲稱「是。」那軍官已將他扭住，更有兵弁過來，把他兩手反縛，他連聲詰問情由，軍官答稱：「奉令前來，拿你到總執法處，你到後自有分曉。」振武無法可施，只好由他牽往。及至軍政總執法處，見方維也被拘禁，越覺驚慌，正思詳問顛末，那執法官已傳令上堂。振武且走且呼，口中連稱冤枉，但見執法官高坐堂上，拍案喝道：「休要瞎鬧！你自己犯法，尚稱冤枉麼？」振武道：「我等所犯何罪？」執法官道：「有黎都督電文到來，我讀與你聽，你且仔細聽著！」黎電從此處敘出，前文妙有含蓄。語畢，即朗讀黎電道：<br>　　張振武以小學教員，贊成革命，起義以後，充當軍務司副司長，雖為有功，乃怙權結黨，桀驁自恣，赴滬購槍，吞蝕巨款。當武昌二次蠢動之時，人心惶惶，振武暗中煽惑將校團，乘機思逞，幸該團員深明大義，不為所惑。元洪念其前勞，屢與優容，終不悛改，因勸以調查邊務，規劃遠謨，於是大總統有蒙古調查員之命。振武抵京後，復要求發巨款設專局，一言未遂潛行返鄂。觀此數語，見得京、鄂兩處已密布偵探，將張、方二人行蹤，探得明明白白，張、方自己尚如睡在夢中。本書前文亦未盡說明，至此方才揭出。飛揚跋扈，可見一斑。近更盅惑軍士，勾結土匪，破壞共和，倡謀不軌，狼子野心，愈接愈厲，假政黨之名義，以遂其影射之謀，借報館之揄揚，以掩其兇頑之跡，排解之使，困於道途，防禦之士，疲於晝夜。風聲鶴唳，一夕數驚。賴將士忠誠，偵探敏捷，機關悉破，泯禍無形，吾鄂人民，胥拜天使，然餘孽雖殲，元憝未殄，當國害未定之秋，固不堪種瓜再摘﹔以梟獍習成之性，又豈能遷地為良？元洪愛既不能，忍又不可，回腹蕩氣，仁智俱窮，伏乞將張振武立予正法，其隨行方維，係屬同惡相濟，並乞一律處決，以昭炯戒。此外隨行諸人，有勇知方，素為元洪所深信，如願歸籍者，請就近酌給川資，俾歸鄉里，用示勸善罰惡之意。惟振武雖伏國典，前功固不可沒，所部概屬無辜，元洪當經紀其喪，撫恤其家，安置其徒眾，決不敢株累一人。皇天後土，實聞此言。元洪藐然一身，托於諸將士之手，闒茸屍位，撫馭無才，致令起義健兒，夷為罪首，言之赧顏，思之雪涕，獨行踽踽，此恨綿綿。更乞予以處分，以謝張振武九泉之靈，尤為感禱。臨穎悲痛，不盡欲言。<br>　　讀畢，又宣佈袁大總統命令，略云：<br>　　查張振武既經立功於前，自應始終策勵，以成全人。乃披閱黎副總統電陳各節，竟渝初心，反對建設，破壞共和，以及方維同惡相濟。本總統一再思維，誠如副總統所謂愛既不能，忍又不可，若事姑容，何以慰烈士之英魂？不得已即著步軍統領軍政執法處總<br>　　長，遵照辦理。此令。<br>　　命令宣畢，嚇得張、方兩人，面如土色，沒奈何哀求道：「這是黎副總統冤誣我的，還求總長呈明總統，乞賜矜全。」執法官微笑道：「令出如山，還有甚麼挽回，想你兩人總有異謀，所以黎副總統，電請大總統正法的。」言罷，即將兩人&#25399;出，同時槍斃。尚有將校十三人，一律釋出，給發川資，仍令回鄂。十三人得了性命，即日離京南下，自不消說。惟張、方系革命黨人，黨員聞他正法，不免兔死狐悲，遂相率嘩譟，聲言：「張振武功大罪輕，就使逆謀昭著，亦當就地處決，何必誘他入京，立置死地，這明是內外暗合，有意苛求。」當時有殺非其道，殺非其時，殺非其地，共計三大詰難，電達全國。黎副總統幾成怨府，也令秘書員撰成通電數篇，陸續發布。最後這一篇，洋洋灑灑，約有千餘言，小子不忍割愛，錄述如下。其文云：<br>　　連日函電紛馳，詰難群起，前電倉猝，尚未詳盡。報告政府書，復未齎到，誠恐遠道不察，真象愈湮，敢重述梗概，為諸公告。張振武初充軍務司副長。漢陽失敗，托詞購槍，留函逕去。當命參議丁復生，追至上海，配定式樣，只限購銀二十萬兩，乃擅撥買銅元銀四十萬，僅購廢槍四千枝，子彈四百萬，機關槍三十六枝，子彈二百萬，槍械腐窳，機件殘缺，有物可查，設有戰事，貽害何堪設想？且除買械二十六萬餘外，另濫用浮報三十二萬，無賬二萬，尚借譚君人鳳五萬，陳督復來電索款，均系不明用途，有帳可稽，罪一﹔南北統一，戰事告終，振武由滬返鄂，私立將校團，遣方維往各營勾串，募集六百餘人，每名二十元，鄂軍屢次改編，該團始終不受編製，兵站總監兵六大隊，已預備退伍，伊復私收為護衛隊，擁兵自衛，罪二﹔二月二十七日，串謀煽亂，軍務部全行推倒，伊復獨任方維，要挾留任，復謀殺新舉正長曾廣大，經元洪訪查得實，始將三司長悉改顧問，罪三﹔冒充軍統，夤夜橫行，護衛隊常在百人以外，沿途放槍，居民惶恐。每至都督府，槍皆實彈。罪四﹔護衛隊屢遣解散，抗不遵命，復擅搶兵站槍枝糧餉，藐無法紀，罪五﹔強調鐵路立中小火輪，勾串軍隊，夤夜來往，罪六﹔暗煽義勇團長梅占鼇，增加營數，誘命石龍岩往聯領事團，許事成任為外交司長，該員等不為所動，謀遂無成，罪七﹔革命後廣納良女為姬妾，內嬖如夫人者，將及十人，葉某及魯某，皆女學生，復伙串某報鼓吹，顛倒黑白，破壞共和，罪八﹔民國公校開校，當眾演說，革命非數次不成，流血非萬萬人不止，搖動國本，駭人聽聞，罪九﹔親率佩槍軍隊，逼迫教育司，勒索學款，挾之以兵，罪十﹔令逆黨方維，勾串已革管帶李忠義，及軍界祝制六、滕亞綱、姜國光、謝玉山、劉起沛、朱振鵬、江有貴、黃耀生，暨漢口土匪頭目王金標，分設機關，密謀起事，並另舉標統八人，伊為原動，大眾皆知，雖名冊已焚，祝、滕正法，劉、朱尚寄監可質，罪十一﹔機關破露，移恨孫武，復密遣四十人，分途暗殺，罪十二﹔前次所購機關槍彈，除湖北實收外，近證之藍都督報告，接濟之賬，尚匿交機關槍多枝，子彈三萬粒，私藏利械，圖謀不軌，罪十三﹔此次電促赴京，實望革心向善，乃疊據偵探報告，伊以委命未下，復圖歸鄂，密遣黨羽，預歸佈置，復查悉函阻將校團，不得退伍，武漢一隅，關係全局，三摘已稀，豈堪四摘！罪十四﹔此外索款巨萬，密濟黨援，朘削公家，擾亂秩序，種種不法，不勝枚舉。元洪薦充大總統高等軍事顧問，並有蒙古調查員之命，無非追錄前功，冀挽將來，猶復要索巨款，議設專局，又在上海私文屯墾事務所，月索千餘圓，凡此諸端，或檔案具在，或實地可查，揭其本末罪狀，實屬無可寬容。諸公老成謀國，保衛治安，素為元洪所欽佩，倘使元洪留此大憝，貽害地方，致翻全局，諸公縱不見責，如蒼生何？<br>　　顧或有謂殺非其地，殺非其時，殺非其道者，責以法理，夫復何辭？然此中委曲，尚有萬不獲已之衷，為諸公未悉者。武昌當革命之餘，丁裁兵之會，地勢衝繁，軍心浮動，振武暗握重兵，潛伏租界，一經逮捕，立召干戈，既禍生靈，更釀交涉，操切僨事，誰屍其咎？況北京為民國首都，萬流仰鏡，初非鄰省，更異敵邦，明正典刑，昭示天下，揆諸名義，似尚無妨，此不獲已者一﹔振武席軍務長之餘燄，憑將校團之淫威，取精用宏，根深柢固，投鼠忌器，人莫敢攖，捲土重來，擁兵如故，狼子野心，更無紀極，前此以往，殺既不敢，後此以往，殺更不能，千里毫釐，稍縱即逝，先此不謀，噬臍何及？況謀叛民國之犯，果有確據，隨時皆可掩捕，此不獲已者二﹔振武分遣黨羽，密布機關，奸謀敗露，應命赴京，更懷疑懼，居則佩刀盈室，出則荷槍載途，京鄂之使，不絕於道，心機叵測，消息靈通，一電遙飛，全國窺變，聯電請求，舉兵要挾，雖有國典，亦無所施，況振武現參軍政，遙領兵權，繩以軍法，洵為允當，且北京軍事裁判，尚未完全，南中軍法會議，已非一次，詢謀僉同，始敢出此，此不獲已者三。<br>　　元洪數月以來，躊躇再四，愛功憂亂，五內交縈，迴腸九轉，憂心百結，寧我負振武，無振武負湖北，寧取負振武罪，無取負天下罪，刲臂療身，決蹯衛命，冒刑除患，實所甘心。夫漢高、明太，皆以自圖帝業，屠戮功臣，越踐、吳差，皆以誤信讒言，戕害善類，藏弓烹狗，有識同悲。至若懷光就戮，史不論其寡恩，君集被擒，書不原其戰績，矧共和之國，同屬編氓，但當為民國固金甌，不當為個人保鐵券。元洪念彼前勞，未忍悉行誅罰，安此反側，復未稍事牽連，遂致日前兩電，詞多含蓄，跡似虛誣，又何怪諸公義憤之填胸，而責言之交耳也？伏思元洪素乏豐功，忝竊高位，愛民心切，馭將才疏，武漢蠢動，全楚騷然，商民流離，市廛雕敝，損失財產，幾逾巨萬，養癰成患，責在藐躬，亡羊補牢，泣將何及？洪罪一也﹔洪與振武，相從患難，共守孤城，推食解衣，情同骨肉，乃恩深法弛，背道寒盟，瘏口罔聞，剖心難諒，首義之士，忍為罪魁，同室彎弓，幾釀巨禍。洪實涼德，於武何尤？追念前功，能無隕涕，洪罪二也﹔國基初定，法權未張，凡屬國民，應同維護，乃險象環生，禍機迫切，因養指失肩之懼，為枉尋直尺之謀，安一方黎庶之心，解天下動庸之體，反經行政，貽人口實，洪罪三也。有此三罪，十死難辭，縱諸公揆諸事實，鑒此苦衷，曲事優容，不加譴責，猶當跼天蹐地，愧悔難容﹔況區區此心，不為諸公所諒乎？溯自起義以來，戎馬倉皇，軍書旁午，忘餐廢寢，忽忽半年，南北爭議，親歷危機，蒙藏兇頑，頻驚噩耗﹔重以驕兵四起，伏莽潛滋，內謹防閒，外圖排解﹔戒嚴之令，至再至三，朽索奔駒，幸逾絕險。積勞成疾，咯血盈升，俯仰世間，了無生趣。秋荼尚甘，凍雀猶樂，顧瞻前路，如蹈深淵，自時厥後，定當退避賢路，佇待嚴譴，倘有矜其微勞，保此遲暮，窮山絕海，尚可棲遲，漢水不波，方城如故，雖死之日，猶生之年。世有鬼神，或容依庇，百世之下，庶知此心。至張振武罪名雖得，勞勩未彰，除優加撫恤，贍其母使終年，養其子使成立外，特派專員，迎柩歸籍，乞飭沿途善為照料，俟靈柩到鄂，元洪當躬自奠祭，開會哀悼，以慰幽魂。並擬將該員事略，薈蕞成書，請大總統宣示天下，俾曉然於功罪之不掩，賞罰之有公，斗室之內，稍免疚心。泉台之下，或當瞑目。臨風悲結，不暇擇言，瞻望公門，尚垂明教！<br>　　這電發出，張振武罪狀確鑿，就是他的同黨，也不能替他強辨，漸漸的群喙屏息了。小子有詩歎道：<br>　　有功宜賞罪宜誅，不殺奸人曷伏辜？<br>　　試看鄂中傳電後，臚陳劣跡豈全誣？<br>　　謠言既靖，京鄂無驚，前總統孫中山，由滬赴京，又有一番熱鬧的情形，且至下回再敘。<br>　　張振武首犯也，方維從犯也，張、方二人之被殺，後人多歸獄袁、黎，亦以袁為主動，黎為被動。然觀黎督通電，則張振武之劣跡昭彰，固有應殺之罪。方維雖附和黨同，宜從末減，然除惡未盡，適為後患，殺之亦是也。他人徒阿徇所好，必以袁好殺，黎濫殺，目為尋仇誣隙，顧何以黎電傳佈，歷述振武十四罪狀，而他人不能為之一一辯駁乎？周公殺管、蔡，且無損元聖之名，於袁、黎乎何尤焉？故本回全錄黎電，以見張、方之當誅，不得以此強誣袁、黎，論人必公，吾於此書見之。<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 民國 </a>>> </font></td>
     <td width="60%" align=right><a href=13.htm>上一篇</a> &nbsp;&nbsp;&nbsp;&nbsp; <a href=15.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>