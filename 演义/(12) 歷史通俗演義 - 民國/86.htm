<html>
<head>
<title>開放文學--歷史通俗演義 - 民國--第八十六回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 民國 </a>>> </font></td>
     <td width="60%" align=right><a href=85.htm>上一篇</a> &nbsp;&nbsp;&nbsp;&nbsp; <a href=87.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第八十六回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>誓馬廠受推總司令　戰廊房擊退辮子軍</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說梁啟超草繕電文，憑著那生平抱負，隨紙抒寫，端的萬言立就，一鳴驚人。首數電是分致馮國璋及陸榮廷、瞿鴻■諸人，不過問明真假，無甚閎議。另有一篇通告討逆的電文，著筆不多，已覺得感慨淋漓。文云：<br>　　天禍中國，變亂相尋，張勛懷抱野心，假調停時局為名，阻兵京國，至七月一日，遂有推翻國體之奇變。竊惟國體者，國之所以與立也，定之匪易。既定後而復圖變置，其害之中於國家者，實不可勝言。且以今日民智日開，民權日昌之世，而欲以一姓威嚴，馴伏億兆，尤為事理所萬不能致。民國肇建，前清明察世界大勢，推誠遜讓，民懷舊德，優待條件，勒為成憲，使永避政治上之怨府，而長保名義上之尊榮，宗廟享之，子孫保之。<br>　　歷考有史以來廿餘姓帝王之結局，其安善未有能逮前清者也。今張勛等以個人權利慾望之私，悍然犯大不韙，以倡此逆謀，思欲效法莽、卓，挾幼主以制天下，竟捏黎元洪奏稱改建共和，諸多弊害，懇復御大統，以拯生靈等語，擅發偽諭。橫逆至此，中外震駭。若曰為國家耶，夫安有君主專制之政，而尚能生存於今之世者？其必釀成四海鼎沸，蓋可斷言。而各友邦之承認民國，於茲五年，今覆雨翻雲，我國人雖不惜以國為戲，在友邦則豈能與吾同戲者？內部紛爭之結局，勢非召外人干涉不止，國運真從茲斬矣。若曰為清室耶，清帝衝齡高拱，絕無利天下之心，其保傅大臣，方日以居高履危為大戒，今茲之舉，出於迫脅，天下共聞，歷考史乘，自古安有不亡之朝代？前清得以優待終古，既為曠古所無，豈可更置諸岩牆，使其為再度之傾覆以至於盡？祺瑞罷斥以來，本不敢復與聞國事，惟念辛亥締造伊始，祺瑞不敏，實從領軍諸君子後，共促其成。既已服勞於民國，不能坐視民國之顛覆分裂，而不一援。且亦曾受恩於前朝，更不忍聽前朝為匪人所利用，以陷於自滅。情義所在，守死不渝。諸公皆國之干城，各膺重寄，際茲奇變，義憤當同。為國家計，自必矢有死無貳之誠，為清室計，當久明愛人以德之義。復望戮力同心，戢茲大難，祺瑞雖衰，亦當執鞭以從其後也。敢布腹心，伏維鑒察。<br>　　自數電發出後，馮國璋的討逆電，陸榮廷的辨證捏名電，及瞿鴻■的表明心跡電，陸續布聞。還有岑春暄也來湊興，聲請討逆，並致電與清太保世續，及陳寶琛、梁鼎芬兩人，諷勸清室毋墮奸謀。此外如浙江、江西、湖南、湖北等省，一致反對復辟，聲討張勛。段祺瑞見眾心憤激，料必有成，遂自稱共和軍總司令，親臨馬廠，慷慨誓師，隨即把梁任公第二道草檄，電告天下。任公系啟超表字。大致說是：<br>　　共和軍總司令段祺瑞，謹痛哭流涕，申大義於天下曰：嗚呼！天降鞠凶，國生奇變，逆賊張勛，以凶狡之資，乘時盜柄，竟有本月一日之事，顛覆國命，震擾京師，天宇晦霾，神人同憤。該逆出身灶養，行穢性頑，便佞希榮，漸躋顯位，自入民國，阻兵要津，顯抗國定之服章，婪索法外之餉糈，軍燄凶橫，行旅裹足，誅求無藝，私橐充盈，凡茲稔惡，天下共聞，值時多艱，久稽顯戮。比以世變洊迫，政局小紛，陽托調停之名，陰為篡竊之備，要挾總統，明令敦召，遂率其丑類，直犯京師。自其啟行伊始，及駐京以來，屢次馳電宣言，猶以擁護共和為口實，逮國會既散，各軍既退，忽背信誓，橫造逆謀，據其所發表文件，一切托以上諭，一若出自幼主之本懷，再三臚舉奏折，一若由於群情之擁戴，夷考其實，悉屬&#35727;言。當是日夜十二時，該逆張勛，忽集其凶黨，勒召都中軍警長官二十餘人，列戟會議。勛叱&#21668;命令，迫眾雷同，旋即挈康有為闖入宮禁，強為擁戴。世中堂續，叩頭力爭，血流滅鼻。瑾、瑜兩太妃，痛哭求免，幾不欲生。與實情未必全符，但為清室解免，亦不得不如是說法。<br>　　清帝孑身衝齡，豈能御此強暴？竟遭誣脅，實可哀憐。該偽諭中橫捏我黎大總統、馮副總統，及陸巡閱使之奏詞，尤為可駭。我大總統手創共和，誓與終始，兩日以來，雖在樊籠，猶疊以電話手書，密達祺瑞，謂雖見幽，決不從命，責以速圖光復，勿庸顧忌。我副總統一見偽諭，即賜馳電，謂為誣捏，有死不承。由此例推，則陸巡閱使聯奏之虛構，亦不煩言而決。所謂奏折，所謂上諭，皆張勛及其凶黨數人，密室篝燈，構此空中樓閣，而公然騰諸官書，欺罔天下。自昔神奸巨蠹，勸進之表，九錫之文，其優孟兒戲，未有若今日之甚者也。該逆勛以不忘故主，謬托於忠愛，夫我輩今固服勞民國，強半皆曾任先朝，故主之戀，誰則讓人？然正惟懷感恩圖報之誠，益當守愛人以德之訓。昔人有言：「長星勸汝一杯酒，世豈有萬年天子哉？」曠觀史乘，迭興迭僕者幾何代、幾何姓矣，帝王之家，豈有一焉能得好結局？前清代有令辟，遺愛在民，天厚其報，使繼之者不復家天下而公天下，因得優待條件，勒諸憲章﹔礪山帶河，永永無極。吾輩非臣事他姓，絕無失節之嫌，前清能永享殊榮，即食舊臣之報，仁至義盡，中外共欽，自解處頗費心機。今謂必復辟而始為忠耶？張勛食民國之祿，於茲六年，必今始忠，則前日之不忠孰甚？昔既不忠於先朝，今復不忠於民國，劉牢之一人三反，狗彘將不食矣。謂必復辟而始為愛耶？凡愛人者必不忍陷人於危，以非我族類之嫌，丁一姓不再興之運，處群治之世，而以一人為眾矢之的，危孰甚焉？<br>　　張勛雖有天魔之力，豈能翻歷史成案，建設萬劫不亡之朝代？既早晚必出於再亡，及其再亡，欲復求有今日之條件，則安可得？豈惟不得，恐幼主不保首領，而清室子孫，且無&#22093;類矣。清室果何負於張勛，而必欲借手殄滅之而後快？豈惟民國之公敵，亦清室之大罪人也。兩項是斬關直入語。張勛偽諭，謂必建帝號，乃可為國家久安長治之計。張勛何人？乃敢妄談政治。使帝制而可以得良政治，則辛亥之役，何以生焉？博觀萬國歷史，變遷之跡，由帝制變共和而獲治安者，既見之矣，由共和返帝制而獲治安者，未之前聞。法蘭西三復之而三革之，卒至一千八百七十一年，擁立共和，國乃大定，而既擾攘八十年，國之元氣，消耗盡矣。國體者，譬猶樹之有根也。植樹而屢搖其根，小則萎黃，大則枯死。故凡破壞國體者，皆召亂取亡之道也。防亂不給，救亡不贍，而曰吾將借此以改良政治，將誰欺？欺天乎？復辟之貽害清室也如彼，不利於國家也如此，內之不特非清帝自動，而孀妃耆傅，且不勝其疾首痛心。外之不特非群公勸進，而比戶編氓，各不相謀而&#21079;目切齒，逆賊張勛，果何所為何所恃而出此？彼見其辮子軍橫行徐、兗，亦既數年，國人優容而隱忍之，自謂人莫敢誰何，遂乃忽起野心，挾天子以令諸侯，因以次&#21079;除異己，廣布腹心爪牙於客省。<br>　　掃蕩有教育有紀律之軍隊，而使之受支配於彼之土匪軍之下。然後設文網以抗賢士，箝天下之口。清帝方今玩於彼股掌之上，及其時則取而代之耳，罪浮於董卓，凶甚於朱溫，此而不討，則中國其為無男子矣。祺瑞罷政旬月，幸獲息肩，本思稍事潛修，不復與聞政事，忽遘此變，群情鼎沸，副總統及各督軍省長，馳電督責，相屬於道，愛國之士夫，望治之商民，好義之軍侶，環集責備，義正詞嚴，祺瑞撫躬循省，繞室徬徨，既久奉職於民國，不能視民國之覆亡，且曾筮仕於先朝，亦當救先朝之狼狽。好筆仗。謹於昨日夜分，視師馬廠，今晨開軍官會議，六師之眾，僉然同聲，誓與共和並命，不共逆賊戴天。為謀行師指臂之便，謬推祺瑞為總司令，義之所在，不敢或辭，部署略完，剋日入衛。查該逆張勛，此次倡逆，既類瘋狂，又同兒戲，彼昌言事前與各省各軍均已接洽，試問我國同袍僚友，果有曾預逆謀者乎？彼又言已得外交團同意，而使館中人，見其中風狂走之態，群來相詰。言財政則國庫無一錢之蓄，而蠻兵獨優其餉，且給現銀﹔言軍紀則辮兵橫行都門，而國軍與之雜居，日受凌轢。數其閣僚，則老朽頑舊，幾榻煙霞﹔問其主謀，則巧語花言，一群鸚鵡。似此而能濟大事，天下古今，寧有是理？即微義師，亦當自斃。所不忍者，則京國之民，倒懸待解﹔所可懼者，則友邦疑駭，將起責言。祺瑞用是劍及屨及，率先勇進，為國民祛此蟊賊，區區愚忠，當蒙共諒。該逆發難，本乘國民之所猝未及防，都中軍警各界，突然莫審所由來，在勢力無從應付，且當逆燄薰天之際，為保持市面秩序，不能不投鼠忌器，隱忍未討，理亦宜然。本軍伐罪弔民，除逆賊張勛外，一無所問，凡我舊侶，勿用以脅從自疑。其有志切同仇，宜詣本總司令商受方略，事定後酬庸之典，國有成規。若其有意附逆，敢抗義旗，常刑所懸，亦難曲庇。至於清室遜讓之德，久而彌彰，今茲構釁，禍由張逆，衝帝既未與聞，師保尤明大義，所有皇帝優待條件，仍當永勒成憲，世世不渝，以著我國民念舊酬功，全始全終之美。祺瑞一俟大難戡定之後，即當迅解兵柄，復歸田裡，敬候政府重事建設，迅集立法機關，刷新政治現象，則多難興邦，國家其永賴之。謹此佈告天下，咸使聞知。<br>　　大文炳炳，振旅闐闐，共和軍總司令段祺瑞，已日夜部署，準備出師。會副總統馮國璋，又拍電至津，准與段祺瑞聯合討逆，乃復將兩人署名，發一通電，數張勛八大罪狀。其電云：<br>　　國運多屯，張勛造逆，國璋、祺瑞，先後分別通電，聲罪致討，想塵清聽。逆勛之罪，罄竹難書，服官民國，已歷六年，群力構造之邦基，一人肆行破壞，罪一﹔置清室於危地，致優待條件，中止效力，辜負先朝，罪二﹔<br>　　清室太妃、師傅，誓死不從，勛脅以威，目無故主，罪三﹔擁幼衝玩諸股掌，袖發中旨，權逾莽、卓，罪四﹔與同舟堅約，擁護共和，口血未乾，賣友自絕，罪五﹔捏造大總統及國璋等奏折，思以強暴污人，以一手掩天下耳目，罪六﹔辮兵橫行京邑，騷擾閭閻，復廣募胡匪游痞，授以槍械，滿布四門，陷京師於糜爛，罪七﹔以列強承認之民國，一旦破碎，致友邦憤怒驚疑，群謀幹涉，罪八。凡此八罪，最為昭彰，自餘稔惡，擢髮難數。國璋忝膺重寄，國存與存，祺瑞雖在林泉，義難袖手。今已整率勁旅，南北策應，肅清畿甸，犁掃賊巢，凡我同袍，諒同義憤。佇盼雲會，迅蕩霾陰，國命重光，拜嘉何極！馮國璋、段祺瑞同電。<br>　　馮、段相聯，聲威益振，浙江督軍楊善德，直隸督軍曹錕，第十六混成旅司令馮玉祥等，亦均電告出師，公舉段祺瑞為討逆軍總司令。祺瑞乃改稱共和軍為討逆軍，就在天津造幣總廠，設立總司令部，並派段芝貴為東路司令，曹錕為西路司令，分道進攻，一面就國務總理職任，設立國務院辦公處，也權借津門地點，作為機關。就是副總統馮國璋，因段祺瑞轉達黎電，請他代理總統職權，他因特發佈告，略言：「黎大總統不能執行職務，國璋依大總統選舉法第五條第二項，謹行代理，即於七月六日就職」云云。還有外交總長伍廷芳，亦攜帶印信至滬，暫寓上海交涉公署辦公，即日電告副總統及各省公署，並令駐滬特派交涉員朱兆莘，電致駐洋各埠領事，聲明北京偽外務部文電，統作無效，應概置不理為是。<br>　　於是除京城外，統是不服張勛的命令，張勛已成孤立，還要亂頒上諭，飭各督撫每省推舉三人，來京籌議國會，又授徐世昌為太傅，張人駿、周馥為協辦大學士，岑春暄、趙爾巽、陳夔龍、呂海寰、鄒嘉來、張英麟、鐵良、吳鬱生、馮煦、朱祖謀、胡建樞、安維峻、王寶田為弼德院顧問大臣，一班陳年腳色，統去搜羅出來，叫他幫助清室。可贈他一個美號叫做「張古董」。清太保世續等，憂多喜少，屢遣太監至東安門外，採購新聞紙，攜入備覽，借覘輿情向背。適偽任太傅徐世昌，電告世續，說是變生不測，前途難料，宜自守鎮靜態度，幸勿妄動，所以宣統帝復辟數日，世續等噤若寒蟬，不出一語。但聽張辮帥規劃一切，今日任某官，明日放某缺，夾袋中的人物，一古腦兒開單邀請，其實多半在千里百里外面，就使聞知，也未敢貿然進來。<br>　　張勛正在憂悶，驀接軍報，乃是曹錕、段芝貴兩軍，分東西兩路殺入。西路的曹錕軍，占去蘆溝橋，東路的段芝貴軍，占去黃村，當下惱動張辮帥，立令部兵出去抵拒。無如張軍只有五千，顧東不能及西，顧西不能及東，此外無兵可派，只好一齊差去，使他衝鋒。張軍自知不敵，沒奈何硬著頭皮，前往一試。行至廊房，剛值段芝貴驅兵殺來，兩下交鋒，段軍所發的槍彈，很是厲害，張軍勉強抵擋，傷斃甚多。正在招架不住，又聽得西路急報，曹錕及陳光遠等，統領兵殺到，張軍前後受敵，哪裡還能支持？霎時間紛紛&#28291;退，段芝貴等遂進占豐台。越日，即由馮代總統發令，褫奪長江巡閱使安徽督軍張勛官職，特任安徽省長倪嗣衝兼署安徽督軍，所有張勛未經攜帶的部兵，統歸倪嗣衝節制，且命各省軍隊，靜駐原防，不得藉端號召，自紊秩序。段祺瑞又促東西兩司令，趕緊入京，掃除逆氛。張勛悶坐京城，連接各路警耗，且驚且憤，幾乎把他幾根黃鬚兒，一條曲辮子，也向上直豎起來，於是復矯托清帝諭旨，速命徐世昌入都，以太傅大學士輔政，自己開去內閣議政大臣，暨直隸總督兼北洋大臣各差缺，並電告各省，歷述前此經過情形，大有恨人反覆、不平則鳴的意思。小子有詩詠張辮帥道：<br>　　莽將無謀想用奇，欺人反致受人欺。<br>　　須知附和同聲日，便是請君入甕時。<br>　　究竟電文如何措詞，容待下回再表。<br>　　張勛復辟，相傳各軍閥多半與謀，即馮河間亦不能無嫌，所未曾與聞者，第一段合肥耳。然由府院之衝突，致啟督軍團之要挾，因督軍團之要挾，致召張辮帥之入京，推原禍始，咎有攸歸。幸段誓師馬廠，決計討逆，方有以謝我國人，自蓋前愆。梁啟超出而助段，磨盾作檄，坊間所行之《盾鼻集》，備載討逆大文，確是梁公一生得意之筆，閱者讀之，固無不擊節稱賞，歎為觀止矣。然梁為康有為之高足，康佐張辮帥而復辟，梁佐段總理而誓師，師弟反對，各挾其術以自鳴，意者其所謂青出於藍歟？夫民國成立已十餘稔，同舟如敵國，婚媾若寇仇，師弟一倫，更不暇問，吾讀梁文，吾尤不禁愾然歎、泫然悲也。若張勛以區區五千人，遽欲推倒民國，談何容易。彼方自謂歷屆會議，已得多數贊成，可以任所欲為，亦安知覆雨翻雲者之固比比耶？張辮帥自作曲辮子，夫復誰尤！<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 民國 </a>>> </font></td>
     <td width="60%" align=right><a href=85.htm>上一篇</a> &nbsp;&nbsp;&nbsp;&nbsp; <a href=87.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>