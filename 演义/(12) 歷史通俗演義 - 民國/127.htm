<html>
<head>
<title>開放文學--歷史通俗演義 - 民國--第一百三十五回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 民國 </a>>> </font></td>
     <td width="60%" align=right><a href=126.htm>上一篇</a> &nbsp;&nbsp;&nbsp;&nbsp; <a href=128.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第一百三十五回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>受擁戴黎公復職　議撤兵張氏求和</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說曹、吳和各團體各省的代表，紛紛赴黎宅請黎元洪復位。黎元洪被逼不過，只得說道：「我亦是中華民國國民一份子，各方迫於救國熱忱，要我出來復職，我亦豈能再事高蹈？但現在國事的癥結，在於各省督軍擁兵自衛，如能廢督裁兵，我自當犧牲個人之前途，以從諸公之後。」措詞卻亦得體。因又發出一個長電，洋洋數千言，不但文辭很佳，意思亦極懇到。原電如下：<br>　　前讀第一屆國會參議院王議長眾議院吳議長等宣言，由合法總統，依法組織政府。並承曹、吳兩巡閱使等十省區冬電，請依法復位，以維國本。曾經復電辭謝，頃復奉齊督軍等十五省區冬電，及海軍薩上將各總司令等江電，京省各議會、教育會、商會等來電，均請旋京復職。又承兩位議長及各省區各團體代表敦促，僉以回覆法統，責無旁貸，眾意所趨，情詞迫至，人非木石，能無動懷？第念元洪對於國會，負疚已深，當時恐京畿喋血，曲徇眾請，國會改選，以救地方，所以紓一時之難，總統辭職，以謝國會，所以嚴萬世之防，亦既引咎避位，昭告國人。方殷思過之心，敢重食言之罪？縱國會諸公，矜而復我，我獨不愧於心歟？抑諸公所以推元洪者，謂其能統一也。十年以還，兵禍不絕，積骸齊阜，流血成川，斷手削足之慘狀，孤兒寡婦之哭聲，扶弔未終，死傷又至。必謂恢復法統，便可立消兵氣，永杜爭端，雖三尺童子，未敢妄信，毋亦為醫者入手之方，而癥結固別有在乎？癥結惟何？督軍制之召亂而已。民軍崛興，首置都督，北方因之，遂成定制。名號屢易，權力未移，千夫所指，久為國病。舉其大害，厥有五端：練兵定額，基於國防，歐戰既終，皆縮軍備，亦實見軍國主義，自促危亡。獨我國積貧，甲於世界，兵額之眾，竟駭聽聞，友邦之勸告不聞，人民之呼籲弗恤。強者擁以益地，弱者倚以負嵎，雖連年以來，或請裁兵，或被繳械，卒之前省後增，此損彼益，一遣一招，糜費更多。<br>　　遣之則兵散為匪，招之則匪聚為兵，勢必至無人不兵，無兵不匪，誰實為之？至於此極，一也。度支原則，出入相權，自擁兵為雄，日事聚斂，始挪省稅，終截國賦，中央以外債為天源，而典質皆絕，文吏以橫征為上選，而羅掘俱窮。弁髦定章，蹂躪豫算，預征至及於數載，重納又限於崇朝。以言節流，則校署空虛，以言開源，則市廛蕭條，賣女鬻兒，禍延數世，怨氣所積，天怒人恫，二也。軍位既尊，爭端遂起，下放其上，時所有聞。婚媾凶終，師友義絕。翻雲覆雨，人道蕩然。或乃暗煽他人，先行內亂，此希後利，彼背前盟，始基不端，部屬離貳。各為雄長，瓜剖豆分，失勢之人，不圖報復，陰結仇敵，濟其欲心。禍亂循環，黨仇百變。秦鏡不能燭其險，禹鼎不能鑄其奸，覆亡相尋，憯不怨悔，宰制一省，復冀兼圻。地過八州，權逾二伯，扼據要塞，侵奪鄰封，猜忌既生，殺機愈烈，始則強與弱爭，繼則強與強爭，終則合眾弱與一強爭，均可泄其私仇，寧以國為孤注。下民何辜，供其荼毒，三也。共和精神，首重民治，吾國地大物博，交通阻滯，雖有中樞，鞭長莫及，匪厲行民治，教育實業，皆難圖功。自督軍制興，濫用威權，干涉政治，囊括賦稅，變更官吏，有利於私者，弊政必留，有害於私者，善政必阻。省長皆其姻婭，議員皆其重儓，官治已難，遑問民治。憂時之士，創為省憲，冀制狂瀾，西南各省，迎合潮流，首易為總司令，復擬易為軍務院，隸屬省長﹔北方明哲，亦有擬改為軍長，直屬中央者。顧按其實際，以為積重難返之勢，今之總司令，固猶昔日之督軍也。異日之省長、軍長，亦猶今之總司令也。易湯沿藥，根本不除，雖有省憲，將焉用之？假聯省自治之名，行藩鎮剽分之實，魚肉我民，而重欺之，孑遺幾何，抑胡太忍，四也。立憲必有政黨，政黨必有政爭，果由軌道，則政爭愈烈，真義愈明，亦復何害。顧大權所集，既在督軍，政黨爭權，遂思憑借。二年之役，則政黨挾督軍為後盾，六年之役，則政黨倚督軍為中心。自是厥後，南與南爭，北與北爭，一省之內，分數區焉，一人之下，分數系焉。政客借實力以自雄，軍人假名流以為重，縱橫捭闔，各戴一尊，使全國人民，涂肝醯腦於三端之下，惡若蛇蠍，畏若虎狼，而反鍵飛箝，方鳴得計，卒至樹倒猻散，城崩狐遷，軍人身徇，政客他適，受其害者，又別有人。斬艾無遺，終於自殺，怒潮推演，可為寒心，五也。其餘諸禍害，尚有不勝枚舉者。元洪當首義之時，原定軍民分治，即行廢督，方其孑身入都，豈不知身入危地，顧欲求國家統一，不得不首解兵柄，為群帥倡。禍患之來，聽之天命，輕車驟出，江河晏然。督軍之無關治安，前事具在。項城不德，帝制自私，利用勸進，授人以柄，荏苒至今，竟成蹠盭。今日國家危亡，已迫眉睫，非即行廢督，無以圖存。<br>　　若猶觀望徘徊，國民以生死所關，亦必起而自謀。恐督軍身受之禍，將不忍言。為大局求解決，為個人策安全，莫甚於此。或謂：「茲事體大，旦夕難行，必須於一省軍事，妥籌收束，徐議更張。」不知陸軍一部，責有專司，各地獨立，師旅皆自有長官統率，與督軍存廢，景向無關。督軍果自行解職，但須收束本署，旬日已足，此外獨立師旅，暫駐原地，直接中央，他日軍制問題，悉聽軍部統籌，全局妥為編製，此不足慮者一。或謂：「師旅直屬，恐餉項無出，激成變端。」不知其軍餉皆取國賦，非損私財，督軍雖廢，國賦自在，且漫無考核之軍事費，先行消滅，比較今日欠餉，或不至若是之巨，此不足慮者二。或謂：「倉卒廢督，恐部屬疑懼，危機立生。」不知督軍易人，黨系不得，恐遭遣散，心懷反側，誠或有之。若督軍既廢，咸轄中央，陸軍部為全國最高機關，昭然大公，何分畛域？萬一他日裁兵，偶然退伍，軍部亦易於安置，何懼投閒？督軍果剴切勸導，當可&#28067;然冰釋，此不足慮者三。或謂：「督軍皆望重功高，國人托命，一旦廢除，殊乖崇報。」不知所廢者制，並非廢人，督軍多首創民國，與同休戚，投艱遺大，重任正多。望崇者，國人必有特別之報酬，功偉者，國人亦有相當之付托。果肯自行解職，國人更感激不暇，寧忍聽其優游？否則民意所趨，發生誤會，恐有不能相諒者。人情莫不去危而就安，避禍而求福，督軍之明，抑豈見不及此？此不足慮者四。或謂：「戰事方劇，兵禍未平，猝言廢督，必至統率無人，益形危險。」不知全軍司令，並非盡倚重督軍。且年來戰爭，皆此省與彼省，此係與彼系耳。即或號召名義，彼善於此，國人皆漠然視之，所謂春秋無義戰也。<br>　　若既求統一，中央當一視同仁，不分畛域，從前誤解，悉可消融﹔萬一怙惡不悛，征伐之權，出自政府，亦覺師直為壯，此不足慮者五。或謂：「中央此時已無政府，稽留時日，牽動外交。」不知閣員攝行，已可負責﹔且法統中絕，已及五年，國人淡然若亡，久儕元洪於編戶，此元洪法律不負咎也。元洪所述，論既至公，事猶易舉，久延不決，責有所歸，此元洪事實之不負責也。況華府會議，外人以友誼勸告，久有成言，各公使旁觀既熟，高義久敦，當必恤此阽危，力為贊助，此不足慮者六。或謂：「總統不負責任，廢督與否，應俟內閣主持。」不知出處之道，不可不慎，量而後入，古有明箴。以今日積弱之政府，號令不出國門，使非督軍自行覺悟，則廢督之事，萬非內閣所能奏功，彼時內閣可引咎辭職，總統何以自處？若督軍自行覺悟，放刀成佛，指顧間耳，嗣後中央行政，亦易措施。此為內閣計，應先決者一。或謂：「東海去位，京畿空虛，一再遲延，恐生他變。」不知國無元首，匪自今始，總統一職，名存實亡，空籍縱久，何關輕重？京畿責任，自有長官，必可以維持秩序，果有其變，元洪無一兵一卒，又何能為？若督軍不廢，他日京畿戰禍，能保其不續見乎？此為地方計，應先決者二。或謂：「督軍愛戴，反欲廢之，以怨報德，非所宜出。」不知督軍請復位者，為有利國家也，元洪請廢督軍，亦為有利國家也，目的既同，肺腑互諒。元洪與各督軍，分同袍澤，情逾骨肉，十年患難，存者幾人？他日共治天下，胥各督軍自賴，既倚重之，必保全之。此為督軍計，應先決者三。督軍諸公，如果力求統一，即請俯聽&#33965;言，立釋兵柄，上至巡閱，下至護軍，皆刻日解職，侍元洪於都門之下，共籌國是，微特變形易貌之總司令，不能存留，即欲畫分軍區，擴充疆域，變形易貌之巡閱使，尤當杜絕。國會及地方團體，如必欲敦促元洪，亦請先以誠懇之心，為民請命，勸告各督，先令實行。果能各省一致，迅行結束，通告國人，元洪當不避艱險，不計期間，從督軍之後，慨然入都。且願請國會諸公繩以從前解散之罪，以為異日違法者戒。奴隸牛馬，萬劫不復，元洪雖求為平民，且不可得，總統云乎哉？方將老死於津海之濱，不忍與世人相見。白河明月，實式憑之，廢不能遍，圖不能盡，靦然出山，神所弗福。救國者眾人之責，非一人之力也，死無所恨。若眾必欲留國家障礙之官，而以坐視不救之罪，責退職五年之前總統，不其惑歟？諸公公忠謀國，當鑒此心，如以實權為難捨，以虛號為可娛，則解釋法律，正復多端，亦各行其志而已。痛哭陳詞，伏希矜納。黎元洪魚叩。<br>　　通電發後，曹、吳復電，首先贊成，願即廢督裁兵，為天下倡，請黎早日赴京負責。其餘如河南馮玉祥、陝西劉鎮華、湖北蕭耀南和孫傳芳、四川劉湘、山東田中玉、安徽張文生、江西陳光遠、江蘇齊耀珊、海軍杜錫珪、薩鎮冰等，也紛紛復電贊成，此皆所謂今之投機家也。力請黎氏即日晉京。更兼黎派政家，也都紛紛催促，以為機不可失，於是黎元洪在六月十日連發兩電，一電謂：「各督復電允廢督裁兵，謹於十一日入都。」一電謂：「入都暫行攝行大總統職權，俟國會開會，聽候解決。」到了次日，由各省代表人等，奉迎入都，攝行大總統職權，明令撤銷六年六月十二日之解散國會令，兼國務總理署教育總長周自齊、外交總長顏惠慶、內務總長高凌霨、財政總長董康、陸軍總長鮑貴卿、海軍總長李鼎新、司法總長王寵惠、農商總長齊耀珊、署交通總長高恩洪等，均准免去本兼各職。特任顏惠慶為國務總理，兼外交總長，譚延闓署內務總長，董康署財政總長，吳佩孚署陸軍總長，李鼎新署海軍總長，王寵惠署司法總長，黃炎培署教育總長，張國淦署農商總長，高恩洪署交通總長。譚未到前，由張國淦兼代，黃炎培未到前，由高恩洪兼代。一切政事，也很有更張。國內報章騰載，全國歡呼，各省人民，頓時都有一種希望承平之象，以為從此可入統一太平時期。論到黎氏為人，雖則才力不足，卻頗有平民氣象，不說別的，單論公府中的衛隊，以前總有這么二三營陸軍，駐紮白宮內外。到了黎氏復職，便一律裁撤，只用一百多個警察維持。單舉衛隊一事，即為後文公府被圍張本。即此一端，其他也可想見了。此自是持平之論。閒話休提。<br>　　卻說黎氏復職以後，不但直派各督，一致擁戴，便是素持反對，如盧永祥、何豐林等，也都電京承認。這時直、奉戰爭，還未完全解決，東三省省議會聯合會，特電黎氏，主張奉、直停戰，並陳辦法四條：一、請直軍退駐留守營，奉軍即開始撤退出關，於七日內撤盡，以保雙方安全。二、請中央派一雙方都有友誼的大員，並雙方各派公正人，共同監視雙方撤退，以期妥協。三、謂督軍巡閱之廢止，全國一致，東三省不能獨異。四、撤兵後京奉路即恢復原狀。黎氏接到這電報後，一面轉交吳佩孚、曹錕，一面電復東三省，徵求切實意見。那東三省聯合會的電報，原由張作霖授意而發的，得了黎氏復電，自然還去和張作霖商議。<br>　　這時張作霖已改稱東三省保安總司令，他自灤州退出後，因戰爭失敗，影響到東省市面，不但人心恐慌，銀根更十分吃緊，紙幣的折扣，逐漸低落，因此張學良等，主張與直派議和，請英國傳教師德古脫氏運動外交團出來調停。德古脫因張學良也是教徒，當然允許幫忙，想不到外交團反因怕受干涉中國內政嫌疑，大都不肯接受這個提議。張學良無法，只得仍請德古脫以私人資格，介紹自己和直軍直接談判。此時直軍司令部已移至秦皇島，吳佩孚自己卻在保定，陸軍總長一職，也未就任，司令部的事情，完全由彭壽莘在那裡處理，所以德古脫氏先介紹張學良到秦皇島和彭壽莘相會。兩人談了一回，意思非常接近。當下彭壽莘特電陳明吳佩孚，雙方訂定於六月十一日提議具體辦法。學良回去和作霖說明，作霖當時也沒有什麼話說。<br>　　也是活該山海關附近小百姓的災星未退，到了那日，奉、直兩軍又發生一次衝突，奉方偏得一個小小勝利，張宗昌等便攛掇張作霖乘勝反攻。作霖認為妙計，無論別人如何阻止，也不肯聽，立刻加派大隊，大舉進攻。直軍乘戰勝餘威，如何肯伏輸，不消說，當然也是猛烈反攻。奉軍究竟是喪敗之餘，如何抵抗得住？戰了一晝夜，大敗而退。直軍長驅直進，正在得意非常，料不到震天價一聲響，地雷觸發，把前鋒軍士，炸死了幾百，急忙退回陣線。奉軍又乘勢反攻，直軍正抵抗不住，幸喜援軍開到得快，沒有失敗。奉軍也因人數尚少，不能取勝，又添了一師生力軍隊，兩方就此劇戰起來。相持了三日三夜，雙方死傷，均達數千。吳佩孚此時已命張福來回防岳州，聽這個消息，急忙和王承斌同到陣線上來觀察。看了一會，便和王承斌定計道：「如此作戰，損失既多，勝利又不可必，不如派軍隊過九門口，繞到長城北面，攻敵軍之背，敵軍首尾受敵，可獲大利。」王承斌欣然願領兵前往，當日領了本部軍隊，悄悄過了九門口，來到奉軍背後。<br>　　奉軍正和直軍死戰，想不到一陣槍炮，紛紛從背後飛來，只道是自己軍隊倒戈，軍心立刻&#28067;散，紛紛&#28291;退。副總司令孫烈臣，正在親自督隊，見了這情形，知道止遏不住，只得敗退。想不到王承斌的軍隊沿途截擊，不但士兵死傷極多，連自己也身中流彈，不能作戰。張作霖經此大戰，知道已屆非講和不可的時候，只得又叫張學良央求德古脫運動外交團調解。張學良不肯道：「當初原勸父親暫時忍耐，息戰講和，也好養精蓄銳，等他們有隙可尋時，再圖以逸待勞，必然可以報此大仇。父親偏要聽別人的話，要乘勢反攻，才有今日之敗。老張非執拗也，總是不服氣耳。德古脫原和他們約定十一日，商訂具體辦法，我們已失了信，再去求他，如何肯答應？」張作霖變色道：「你是我的兒子，怎敢摘我短處？只好擺出老爹爹架子來了。沒了你，難道我就不能講和不成？」學良碰了一個釘子，只得仍和德古脫去商議。德古脫果然不肯答應，說：「已經失信了一遭，無臉再去見人。」學良回報張作霖，張作霖無法，這才授意東三省省議會聯合會，向北京政府求和。方得到黎氏回電要提出切實辦法，便又回電，願派張學良、孫烈臣為代表，入關講和。吳佩孚便派前線的王承斌和彭壽莘為代表。雙方磋商了幾日，方才訂定和約，划出中立地點，雙方各不駐兵，並請王占元、宋小濂監視撤兵。到了六月二十八日，雙方軍隊，都撤退完畢，直軍調回洛陽，秦皇島的司令部，到七月四日撤消。第二日，京奉路完全通車，一場大戰，就算從此了結。不過換了一個總統，幾個閣員，雙方除卻損折些械彈糧餉和將士的生命而外，也並沒什麼大不了的利益，痛語可作軍閥棒喝。卻冤枉小百姓多負擔了幾千萬的戰債，幾千萬的戰時損失，萬千百條的性命，豈不可歎？沉痛之至。閒話休提。<br>　　卻說吳佩孚自黎氏入京就職後，以為大功告成，南北之爭，就此可免。因此電請孫中山、伍廷芳、李烈鈞等北上，共議國事。正是：<br>　　要決國家大計，端須南北同謀。<br>　　未知中山先生等，究肯北上否，且看下回分解。一場大戰，極五花八門之觀，自有中華民國以來，兵連禍結，未有若斯之盛也。究其開戰之由，與戰事結果，敗者固垂頭喪氣，勝者亦所獲幾何。善夫，作者之言曰：雙方除損兵折將丟械傷財外，都無利益可言，徒然為國家增負擔，為小民毀身家而已。嗟夫！不亦大可已哉！不亦大可已哉！<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 民國 </a>>> </font></td>
     <td width="60%" align=right><a href=126.htm>上一篇</a> &nbsp;&nbsp;&nbsp;&nbsp; <a href=128.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>