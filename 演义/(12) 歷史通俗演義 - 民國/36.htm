<html>
<head>
<title>開放文學--歷史通俗演義 - 民國--第三十六回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 民國 </a>>> </font></td>
     <td width="60%" align=right><a href=35.htm>上一篇</a> &nbsp;&nbsp;&nbsp;&nbsp; <a href=37.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第三十六回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>促就道副座入京　避要路兼督辭職</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說袁總統既削平異黨，摧殘議院，事事稱心，般般順手，當然有籠壓全國，惟我獨尊的氣勢。惟因雲南都督蔡鍔，於二次革命時，擬聯合黔、桂等省，居間調停，主張兩方罷兵，憑法理解決。事為袁氏所忌，遂召他入京，令黔督唐繼堯兼署﹔還有湖南都督譚延闓，及福建都督孫道仁，曾附和獨立，圖抗中央，雖事後取消，歸罪他人，也不過是掩耳盜鈴的計策，瞞不住老袁心目，袁總統遂將他免職，把湖南都督一缺，特任了湯薌銘，福建都督一缺，令海軍總長劉冠雄兼代，後來且將這缺裁去，只設一民政長罷了。三督既去，此外都俯首帖耳，不敢異詞，只有國會中議員，還因法定人數，屢次缺席，未免嘖有煩言。袁總統特創一新例，挑選了幾個有名人物，組成議事機關，叫作政治會議，老袁既有言莫予違之意，何必設此機關，致多累贅。會長派任李經羲，又有梁敦彥、樊增祥、蔡鍔、寶熙、馬良、楊度、趙惟熙七人，同作襄議員，再由國務總理舉派二人，每部總長舉派一人，法官二人，蒙藏事務局，酌派數人，各省都督民政長，亦酌派數人，集中議政，算作國會的替身。<br>　　一面授意各省長官，令他倡議遣散議員，取消國會，於是副總統兼領湖北都督事黎元洪，邀集各省都督民政長等，聯名電致袁總統道：<br>　　大總統鈞鑒：共和國家，以法治為歸宿，當破壞之後，亟宜為建設之謀，所有應行法治，千端萬緒，雖急起直追，猶恐不及。民國初創，以參議院為立法機關，而成立年餘，制定法案，寥寥無幾，惟以黨爭聞於天下，適為建設之障礙，決無進行之計畫。中外士庶，乃移易其渴望之心，屬諸國會，以為國會既成，必可將各項法制，依次制定。不意開會七閱月，糜帑數百萬，而於立法一事，寂然無聞，欲僅如前參議院尚能立東鱗西爪之法，而亦不可得。民國前途，豈堪久待？蓋因各議員被舉之初，別有來由，多非人民公意之所推定，謂為代表，夫將誰欺？其有愛國思想者，固不乏人，而爭權利，徇黨見，置國家存亡人民死活於不顧者，反占優勢。且人數過多，賢者自同寒蟬，不肖者如飲狂水，餘旨盲從朋附，煙霧障天，雖有善者，或徒喚奈何，寧與同盡。上下兩院，性質相同，無術調劑，因之立法成績，毫無進步，中外援為詬病，國家日益阽危。上無道揆，下無法守。賴我大總統以救國為己任，毅然剛斷，將亂黨議員資格，一律取消，令候補當選人，以次挨補。顧候補人員，與前次人員，資格相同，無論一時斷難如額，即使如額，而八百餘人，築室道謀，仍恐議論多而成功少。現在國本初定，重要法案，何止數百件？由今之道，以七閱月而未立一法，雖遲以百年，亦復何濟？而強鄰環伺，破產在即，豈從容高論之秋？我不自謀，必有起而代我者，欲不為人之牛馬奴隸，何可得耶？元洪等行政人員，亦國民一分子，國苟不存，身於何有？苟利於國，遑論其他，用敢聯名懇切大總統始終以救國為前提，萬不可拘文牽義，以各國長治久安之成式，施諸水深火熱之中華。歷考中外改革初期，以時勢造法律，不以法律造時勢。美為共和模範，而開國之始，第一次憲法，即因束縛政府，不能有為，遂有費拉德費亞會議修正之舉。是役也，全體會員，無不有政治之經驗，其會議之所議決，多軼出原有憲法範圍以外，而自操制定憲法之全權，論者不詆為違法，先例具在，可為明征。現在政治會議，已經召集，與美國往事由各州推舉之例正同，請大總統飭下國務院，諮詢各員以救國大計，若眾意咸同，則共和政體之精神，即可因茲發軔。即例以南京政府以十四省行政官代表之參議院，其完缺大相懸殊，正與華盛頓修正憲法，若合一轍。元洪等承乏地方，深知民人心理，痛惡暴亂之議員﹔各國論調，亦極公允，我大總統何所顧忌而不為之所？文明國議員，無論何黨，皆以扶持本國為宗旨，斷無以破壞阻撓為能事者。現在國民黨議員，悉經解散，其餘穩健議員，素知自愛，聞已羞與噲伍，憤欲辭職。雖欲固結，已屬無從。留此少數之人，既無成立之希望，應請大總統給資回籍，另候召集。各議員皆明達廉潔，決不戀戀於五千元之歲俸，而浮沈於不生不滅之間，以誤國家大計。狂夫之言，聖人擇焉，伏乞鑒核施行，民國幸甚！副總統兼領湖北都督事黎元洪，署湖北民政長呂調元，直隸都督馮國璋，直隸民政長劉若曾，奉天都督兼署吉林都督張錫鑾，奉天民政長許世英，吉林民政長齊耀琳，吉林護軍使孟恩遠，黑龍江護軍使兼署民政長朱慶瀾，江蘇都督張勛，江蘇民政長韓國鈞，江北護軍使蔣雁行，安徽都督兼署民政長倪嗣衝，署江西都督李純，江西民政長汪瑞闓，浙江都督朱瑞，署浙江民政長屈映光，福建民政長汪聲玲，署湖南都督兼理民政長湯薌銘，署山東都督靳雲鵬，署山東民政長田文烈，河南都督張鎮芳，河南民政長張鳳台，山西都督閻錫山，山西民政長陳鈺，陝西都督張鳳翽，署陝西民政長高增爵，護理甘肅都督兼護民政長張炳<br>　　華，新疆都督兼署民政長楊增新，四川都督胡景伊，署四川民政長陳廷杰，護理川邊經略使顏鐔，廣東都督龍濟光，署廣東民政長李開侁，廣西都督陸榮廷，廣西民政長張鳴岐，貴州都督兼署雲南都督唐繼堯，雲南民政長李鴻祥，貴州民政長戴戡同叩。<br>　　看官閱此電文，已見得各省長官，統是仰承意旨，不消細述。惟黎元洪系起義首領，本意在推翻專制，建設共和，此次袁總統摧殘國會，明明欲回覆專制，如何也隨聲附和，反領銜電達呢？古語說得好，「識時務者為俊傑」，大眾既贊成袁氏，他亦不便硬行出頭，與袁反對，樂得同流合汙，做一個與時浮沈的俊傑呢。句中有眼。不意通電未幾，即來了參議院院長王家襄，口稱奉總統密令，邀副總統入京，面商要略。黎元洪也不推辭，立將任中各項文書，委任民政長暫管，草草的收拾行裝，隨王北上，尚恐部下有變，佯言因公渡江，事畢返署，所以出城就道，行蹤詭秘，連黎氏左右，也未嘗預知情事。待至黎已到京，方聞袁總統下令，有雲兼領湖北都督事黎元洪，因公來京，著段祺瑞暫代兼領湖北都督事。當時中外人士，莫明其妙，共疑政府有何大事，必須這黎副總統到京呢。嗣由小子底細調查，方知黎氏入京，段氏出鎮，統含有特別關係，不是無故調動的。說來話長，待小子敘述出來。<br>　　原來袁氏倚黎、段為左右手，黎長參謀，段長陸軍，遇事必內外籌商，謀定後動。黎、段亦矢忠矢慎，不敢有違，所以二次革命，黎為外護，段為中堅，終能指日蕩平，肅清半壁。袁總統得此奇捷，未免顧盼自豪，嘗語左右道：「我略用武裝，約叛黨相見，不到兩月，盡已平定，論起功力，不在拿翁下。拿翁即法國拿破侖。惟拿翁自恃武功，覬覦大寶，改變民主，再行帝政，我雖很加羨慕，但不欲輕效拿翁，致蹈覆轍呢。」自知甚明，何後來利令智昏？左右等唯唯如命，未敢妄贊一詞，就中有一位躍躍欲逞的貴公子，聽到此言，便迎機而入，婉進諷詞，老袁掀髯笑道：「汝欲我做皇帝麼？但為事必三思後行，倘或騎梁不成，反輸一跌，豈不是欲巧反拙麼？」意在言外。於是這位貴公子，垂首告退。看官道此人為誰？說是袁總統的長公子克定。畫龍點睛。袁總統有一妻十五妾，子十五，女十四，惟長子克定，為正室於氏所出，機警不亞乃父，幼時除讀書外，輒好武事，及弱冠後出洋，赴德國留學，卒業陸軍學校，至是歸國已久，常思化家為國，一展所長。居然想做唐太宗。湊巧民國成立，乃父得為總統，他便想趁這機會，勸父為帝，好把一座錦繡江山，據為袁氏私產，偏乃父不肯遽為，日日延挨過去，自思光陰易過，何時得達目的？躊躇再四，無可為計，猛然想到故友阮忠樞，與段祺瑞向稱莫逆，段握陸軍重任，倘得他鼓吹帝制，號召軍民，那時便容易成功了。當下著人去招阮忠樞，忠樞為袁氏門下士，素與克定往來，一聞傳召，立刻馳至。兩下相見，當由克定囑托一番，他即轉往國務院，見段在列，乘間密語。誰料段不待詞畢，便厲聲道：「休得妄言！休得妄言！」阮撞了一鼻子灰，返報克定，克定暗暗懷恨。段又出語人道：「項城屢次宣言，誓不為帝，克定癡心妄想，一味瞎鬧，豈不可笑？」這數語傳入克定耳中，愈令懊惱，遂與袁乃寬密謀，擠排段氏。乃寬與克定，同姓不宗，平時慇懃趨奉，頗得老袁歡心，遂認老袁為叔父行，小袁為兄弟行。這是姓袁的好處。老袁屢加拔擢，累任至陸軍次長，凡段氏一切行為，乃寬無不洞悉，所以吹毛索瘢，得進讒言。老袁雖然聰明，怎奈一個令子，一個愛姪，日事絮聒，免不得將信將疑。段祺瑞素性坦率，未曾防著，只知效忠袁氏，有時袁總統與談湖北軍情，贊美黎元洪，祺瑞獨說黎仁柔有餘，剛斷不足，袁亦歎為知言。黎氏生平頗合此八字品評。既而袁克定以段不助己，變計聯黎，復遣人示意元洪，元洪不肯相從，所答論調，與段略同。克定乃密結爪牙，攛掇老袁，調黎入京，出段鎮鄂，一是軟禁元洪，緩緩的令他熔化，一是驅開祺瑞，急急的撤他兵權。煞是好計。黎、段非無知識，但立人簷下只好低頭奉令，一往一來，僕僕道途，同做個現成傀儡罷了。黎元洪倒也見機，一經入京，便上書辭職，袁總統即日照准，不過溫語答覆，竭力敷衍。彼此情詞斐亹，可歌可誦，小子不忍割愛，一並照錄。曾記黎元洪的呈文道：<br>　　敬呈者：竊元洪屢覲鈞顏，仰承優遇，恩逾於骨肉，禮渥於上賓。推心則山雪皆融，握手則池冰為泮。<br>　　馳惶靡措，誠服無涯。伏念元洪忝列戎行，欣逢鼎運，屬官吏播遷之眾，承軍民擁戴之殷。王陵之率義兵，堅辭未獲，劉表之居重鎮，勉負難勝。洎乎宣佈共和，混一區夏，荷蒙大總統俯承舊貫，悉予真除。良以成規久圮，新制未頒，不得不沿襲名稱，維持現狀。元洪亦以神州多難，亂黨環生，念瓜代之未來，顧豆分而不忍。思欲以一拳之石，暫砥狂瀾，方寸之材，權搘圮廈，所幸仰承偉略，乞助雄師，風浪不驚，星河底定，獲托威靈之庇，免貽隕越之羞。蓋非常之變，非大力不能戡平，無妄之榮，實初心所不及料也。夫列侯據地，周室所以陵遲，諸鎮擁兵，唐宗於焉翦靡。六朝玉步，蛻於功人，五代干戈，貽自驕將。偶昧保身之哲，遂叢誤國之愆。災黎埴於壑而罔聞，敵國入於宮而不恤，遠稽往乘，近覽橫流，國體雖更，亂源則一，未嘗不哀其頑梗，憯莫懲嗟。前者章水弄兵，鍾山竊位，三邊酬諸異族，六省訂為同盟，元洪當對壘之衝，亦嘗盡同舟之誼。乃罪言弗納，忠告罔聞，衷此苦心，竟逢戰禍，久欲奉還職權，借資表率，只以兵端甫啟，選典未行，暫忍負乘致寇之嫌，勉圖扶杖觀成之計。孤懷耿耿，不敢告人，前路茫茫，但蘄救國。今有列強承認，庶政更新，洗武庫而偃兵，敞文園而弼教。處四海困窮之會，急起猶遲，念兩年患難之場，回思尚悖。論全局則須第一統，論個人則願乞餘年，倘仍恃寵長留，更或陳情不獲，中流重任，豈忍施於久乏之身？當日苦衷，亦難襮諸無稽之口，此尤元洪所冰淵自懼，寢饋難安者也。伏乞大總統矜其愚悃，假以閒時，將所領湖北都督一職，明令免去。元洪追隨鈞座，長聽教言，汲湖水以澡心，擷山雲而鏈性。幸得此身健在，皆出解衣推食之恩，倘使邊事偶生，敢忘擐甲執兵之報。伏門待命，無任屏營！謹呈。<br>　　袁總統的覆書，也是儷黃妃紫，綺麗環生。詞云：<br>　　來牘閱悉。成功不居，上德若谷，事符往籍，益歎淵衷。溯自清德既衰，皇綱解紐，武昌首義，薄海風從，國體既更，嘉言益著。調停之術，力竭再三，危苦之詞，書陳累萬。痛洪水猛獸之禍，為千鈞一髮之防，國紀民彝，賴以不墜。&#36113;、寧之亂，坐鎮上游，匕鬯不驚，指揮若定。呂梁既濟，重思作楫之功，虞淵弗沈，追論撝戈之烈。凡所規畫，動系安危，偉業豐功，彪炳寰宇。時局初定，得至京師，昕夕握譚，快傾心膈。褒、鄂英姿，獲瞻便坐。逖、琨同志，永矢畢生。每念在莒之艱，輒有微管之歎，楚國寶善，遂見斯人。迭據面請，免去所領湖北都督一職，情詞懇摯，出於至誠，未允施行，復有此牘。語長心重，慮遠思深，志不可移，重違其意，雖元老壯猷，未盡南服經營之用，而賢者久役，亦非國民酬報之心，勉遂謙懷，姑如所請。國基初定，經緯萬端，相與有成，期我益友，嗣後凡大計所關，務望遇事指陳，以匡不逮。<br>　　昔張江陵嘗言：「吾神遊九塞，一日二三。」每思茲語，輒為敬服。前型具在，願共勉之！此覆。<br>　　覆詞以外，即老老實實下一令道：「兼領湖北都督事黎元洪呈請辭職，黎元洪准免本官。」正是：<br>　　功狗未嗥先縛勒，飛禽已盡好藏弓。<br>　　鄂督已更，又免去張勛本官，改任為長江巡閱使，另調馮國璋都督江蘇，趙秉鈞都督直隸，是何用意，容待小子下回表明。<br>　　黎之於袁，可謂竭盡所事，始終不貳者矣。癸丑之役，微黎陰助北軍，則安能順流無阻，先發制人？甚至撤消國會之議，黎亦不恤曲徇袁意，領銜電請，黎之忠袁如是，而袁獨潛圖帝制，甘心舐犢，遣人南下，召黎入京，陽加優禮，陰即軟禁，好猜至此，而慾望人心之不解體，其可得乎？雖然，黎欲見好於袁，而卒為袁所賣，假使袁得永年，黎豈終能免禍乎？吾閱此回，殊不禁為黎氏惜焉。<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 民國 </a>>> </font></td>
     <td width="60%" align=right><a href=35.htm>上一篇</a> &nbsp;&nbsp;&nbsp;&nbsp; <a href=37.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>