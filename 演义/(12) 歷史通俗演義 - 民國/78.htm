<html>
<head>
<title>開放文學--歷史通俗演義 - 民國--第七十八回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 民國 </a>>> </font></td>
     <td width="60%" align=right><a href=77.htm>上一篇</a> &nbsp;&nbsp;&nbsp;&nbsp; <a href=79.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第七十八回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>舉副座馮華甫當選　返上海黃克強病終</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說兩院議員，因接黎總統咨文，商及國務總理問題，當照例投票取決。眾議院議員，已到四百十四人，投票檢視，得四百另七票同意，當然通過復交參議院解決，亦得大多數贊成，於是總揆一席，仍屬段祺瑞接任。所有閣員，除農商總長張國淦，調任黑龍江省長，改由谷鐘秀繼任外，餘均照前列單，咨請兩院追認，兩院也多數通過。內閣一律就緒。孫洪伊、張耀曾，先後蒞京供職，惟唐紹儀一再告辭，始終不至，暫歸財政總長陳錦濤兼理。直至十一月中旬，方特任伍廷芳為外交總長。外省長官，只直隸添一曹錕為督軍，朱家寶專任省長，這且慢表。<br>　　且說民國再造，中外臚歡，轉瞬間已近雙十節，應援照民國元二三年舊例，舉行國慶典禮。民國四年，袁氏曾停止國慶典禮，故本屆舉行，特別提敘。黎總統系軍閥出身，注重武事，先期數日，特諭參謀、陸軍兩部，在南苑舉行閱兵式，其餘一切事件，歸各部籌議雲雲。各部乃援照元年公佈國慶日大典，除大閱外，如放假休息，懸旗結彩，追祭，賞功，停刑，恤貧，宴會等項，均各照辦。屆期一律舉行，概仿元年故事，毋庸細述。惟賞功一節，系隨時論事，按照目前有功人物，分級酬庸。黎總統以創造民國應推孫、黃為首功，特授孫文大勛位，黃興勛一位。<br>　　蔡鍔、唐繼堯、陸榮廷、梁啟超、岑春暄，再造民國，各授勛一位。蔭昌、曹錕、劉顯世、王占元、呂公望、柏文蔚、吳俊陞、張敬堯、胡漢民，各授勛二位。新舊並容，似嫌夾雜。羅佩金、戴戡、朱慶瀾、張懷芝、朱家寶、任可澄，陳炳焜、陳樹藩、李根源、李長泰、周文炳、鈕永建、陳炯明，各授勛三位。朱家寶第一稱臣，受此勛位時，曾知愧否？李厚基、孟恩遠、畢桂芳、張廣建、王廷楨、劉存厚、熊克武，各授勛四位。段祺瑞、王士珍、馮國璋，各給一等大綬寶光嘉禾章。唐紹儀、馬安良、曹錕、朱家寶、張作霖、閻錫山、陸榮廷、唐繼堯、楊增新、薑桂題、蔣雁行，各授一等大綬嘉禾章。田文烈、齊耀琳、李純、戚揚，各給二等寶光嘉禾章。蔡鍔、郭宗熙、李根源、羅佩金、任可澄、程克均，各給二等大綬嘉禾章。趙倜、倪嗣衝、劉顯世，各給二等嘉禾章。戴戡、沈銘昌、胡瑞霖、田中玉、潘矩楹、汪步端，各給三等嘉禾章。還有陳錦濤等一班閣員，或給二等寶光嘉禾章，或給二等大綬嘉禾章，或給二等嘉禾章，獨張勛得給二等大綬寶光章。此外如薩鎮冰、徐樹錚、湯化龍、莊蘊寬、董康、周樹模、貢桑諾爾布、孫寶琦、江朝宗等，均給二等嘉禾章，譚延闓等給三等寶光嘉禾章。又頒賞各等文虎章，人數眾多，述不勝述。另有兩令，系撫恤死難諸人，其文云：自民國肇興以來，患難相乘，義烈之士，蹈死不悔，糜軀斷脰，前僕後繼，再造玄黃，力回陽九。<br>　　茲值國慶，宜慰忠魂，著陸軍部查明五年以來死難將士各職名，及其後裔，各議所以撫恤之。此令。<br>　　前中國銀行總裁湯叡等，奔走國事，慘遭海珠<br><br>　　之變，著陸軍部查明該次會議與難諸人，從優議恤。<br>　　此令。<br>　　清室代表世續、載濤，及各國駐京公使，均至總統府祝賀。黎總統各贈給勛章，且授世續勛一位，大家歡聲道謝，無不愜意。自黎總統就任以來，好算這一次是普天同慶，最稱熱鬧了。如此數語，見得極盛難繼。嗣是行政機關，與立法機關，相輔而行，不但國會開議，把重要議案，磋磨了好幾次，就是各直省長官，亦奉政府命令，於十月一日，召集省議會議員，開議各省事宜，內外畢舉，規模備具。惟副總統一席，尚未選定，應該早日補選，當經兩議院提及，借符法制。小子曾就兩議院議事日程，凡關係選舉副總統案，匯錄如下：<br>　　十月十二日，參議院議事日程：<br>　　提議選舉副總統案。（議員藍公武提出。）<br>　　提議請咨眾議院定日期選舉副總統案。（議員宋淵源提出。）<br>　　提議定期組織選舉會選舉副總統案。（議員劉光旭提出。）<br>　　同日眾議院議事日程：<br>　　請依法速行補選副總統案。（議員陳純修等提<br>　　出。）<br>　　請議定日期，咨行參議院選舉副總統案。（議員覃壽公等提出。）<br>　　請速組織總統選舉會，補選副總統案。（議員仇玉珽等提出。）<br>　　請兩院會合組織總統選舉會補選副總統案。（議員米觀玄等提出。）<br>　　議員呼聲愈高，副總統產出乃速，當時全國人士，私下推測，得合副總統資格，不過寥寥數人。若論起老資格來，要算是段祺瑞、馮國璋，至講到新資格上，要算是岑春暄、唐繼堯。但岑、唐雖有再造民國的功勞，究不敵段、馮兩人的勢力，因此一般輿論，已料得副座當選，非段即馮了。待至十月二十四日，兩院乃聯合開會，續商選舉副總統日期，擇定在十月三十日，當下組織總統選舉會，議決下列各條：<br>　　（一）以憲法會議議場，為總統選舉會會場。<br>　　（二）總統選舉會，以憲法會議議長為主席，以憲法會議副議長為副主席。<br>　　（三）兩院各抽籤八人，為開票檢票發票員。<br>　　（四）開票時准人參觀，參觀人適用旁聽規則。<br>　　（五）另設寫票所，唱名寫票。<br>　　原來民國憲法，未曾議定，此次重開國會，議員視此為重要事件，因即組織憲法會議，逐日籌商。適副總統問題發生，乃即就憲法會議中，作為選舉場。屆期投票，兩院會合，共到七百二十四人。及票已投畢，開篋檢視，馮國璋得五百二十票，最居多數，當即選馮為副總統，由選舉會咨照黎總統算作決定。黎總統電達馮國璋，並仍令兼江蘇督軍。國璋當即就職，直任不辭。望之久了，如何肯辭？於是內自總理，外自督軍，統傳電道賀。小子曾聞馮受任後，電復段總理道：<br>　　段總理鑒：卅電奉悉。國璋自維能力，保障一<br>　　隅，收效已僅，若重其負荷，勝任亦未易言。謬承兩院公推，竟以此職見屬，邦基再造，國步方平，責望者懷有加無已之心，受寵者切名實難副之懼。所<br>　　幸密勿經緯，寄之我公，大總統力與其成，國務員相助為理，國璋菲材備位，亦得勉竭庸愚，彼此勖<br>　　共濟之邁征，內外本一心相維繫。寰區底定，會有其時，區區所引為榮譽者，固在彼不在此也。遠辱<br>　　賜賀，悚愧交並，復貢悃忱，尚希垂察！國璋印。<br>　　看官聽著！馮、段兩人都是北洋派的領袖，自從李鴻章總督直隸，創立北洋武備學堂，儲養人材，備作將弁，馮、段統是北洋武備學生，段且遊學德國很有學識。<br>　　至袁世凱練兵小站，多用北洋武備學生為軍官，段與馮均得充選，兩人本是同學，當然沆瀣相投，自是左提右挈，依次積功，相繼擢為統領。馮生長河間，應屬直派，段生長合肥，應屬皖派，只因同學北洋，遂渾稱為北洋派。北方人士，呼段為虎，擬馮為狗，無非以學識上的關係，隱示區別。民國成立，兩人行事，迭見上文，段常在內，馮常在外，感情還算融洽。至袁氏去世，黎氏繼任，定策首功，當推段氏，段亦未免以此自詡，目空一切，且因自己職居總揆，對於副總統一席，亦不甚介意。獨馮氏聯絡長江各省，自植勢力，且與民黨亦晉接周旋，未嘗失好，那民國第二次的副總統，遂由馮氏運動成熟，安然到手，段似反退居人後了。插入此段，為後文馮、段相忌伏筆。<br>　　賀電未終，悲電又起，勛一位陸軍上將黃興，竟於十月三十一日，病歿滬上。當黎黃陂就任時，首先招請孫、黃諸人，出為佐理，黃已於五月上旬，由美利堅東渡，返至上海，曾在虹口東洋旅館，召集同志，秘密會議，誓死不再認袁為總統，願恢復民國《約法》，請黎副總統繼任，重行組織人才內閣。未幾，袁即病死，黎電相邀，黃不欲遽入，仍寓滬待時。到了國慶紀念日，擬與同志會集味&#33939;園，共申慶祝，早起散步，忽覺耳鳴目眩，支持不住，口鼻中忽噴出熱血，竟致暈僕。長子一歐方侍側，亟忙掖起，立延德醫調治。醫生用藥劑灌入，才得救醒。味&#33939;園遂不果行。午後，得京師來電，授他勛一位，他卻喟然道：「我奔走革命二十年，也是為國服務，算不得甚麼大功，今黎總統畀我勛位，我難道就此實受麼？」乃就病榻間，口授一歐屬稿，拍電政府，婉詞卻謝。嗣復得中央電復，請勿固辭。越數日，病似漸瘳，又越數日，病復叢起，肝部膨脹，夜不能眠。旋覺皮膚上發現一種黃色，醫士謂膽汁流入血管，頗為難醫。俄而失血不止，至三十日，病勢愈劇。適孫文、唐紹儀均來探視，他已自知不起，便語兩人道：「我與二公交好多年，此番恐要長別了。但不知我死以後，民國前途，究竟如何？看來政海暗潮，迭起未已，距太平日子，尚遠得多哩。二公才望，本出我上，還望極力維持，補我遺憾，我死亦瞑目了。」死不忘國，好算有心人。孫、唐兩人，含淚應諾，更勸慰了數語，隨即告別。越日辰刻，又咯血無算，復招醫士，投服藥水，終不見效。迭延數醫，謂已無可療治，一歐不覺大慟。徐聞榻上有聲道：「人生總有一死，你也不必過哀，且留此一腔熱淚，為同胞哭，才算克強有子了。」言已，喘息不止。延至午後四時，竟爾逝世，享年四十三歲。克強尚有老母，與妻室及二三四諸子，寓居日本長崎，當由一歐電召歸國，一面電訃中央政府，及各省軍民兩長。黎總統即日下令道：<br>　　勛一位陸軍上將黃興，締造共和，首興義族，數冒艱險，卒底於成，功在國家，薄海同矚。乃以積<br>　　勞遘疾，浸至不起，本大總統患難與共，夙資匡輔，驟聞溘逝，震悼尤深。著派王芝祥前往致祭，特給<br>　　治喪費二萬圓，所有喪殯事宜，由江蘇省長齊耀琳，就近妥為照料，並交國務院從優議恤，以示篤念殊<br>　　勛之至意。此令。<br>　　是令下後，江蘇省長齊耀琳，即派員赴滬，襄理喪儀。遠近弔客，不下數千人。到了十一月十日，中央特派員王芝祥，已銜命南來，至黃宅致祭。翌晨，設奠靈前，獻爵禮畢，由司禮官代讀祭文。其詞云：<br>　　維中華民國五年十一月十一日，大總統黎元洪，特遣王芝祥致祭於克強上將之靈前曰：嗚呼！王綱<br>　　解紐，海水橫飛，國威不振，民命安歸？天挺人豪，乘時而起，奮戈一麾，天日為靡。當其憤激，嚼齒皆空，雲翻陣黑，血染波紅。積二千年，專制餘毒，一旦廓清，還歸敦樸。江漢收功，金陵坐鎮，文雅<br>　　彬彬，施於有政。天不悔禍，國境再騷，四方豪傑，跂望旌旄。今者告寧，萬邦咸喜，不有元勛，孰臻<br>　　上理？方期舉國，酬報豐功，云何疢疾，遽殞英雄。<br>　　八表震驚，空巷走哭，矧在藐躬，夙同茵轂。撫今追昔，悲感百端，臨風隕淚，繞室盤桓。牲帛椒漿，敬奠毅魂，靈爽式昭，永護民國。嗚呼哀哉！尚饗！<br>　　讀畢焚帛，致祭員奠爵告退，孝子匍匐謝賓。這種普通儀制，不必細表。越宿，王芝祥回京復命，誰知京中復接東瀛急電，又聞得一位再造共和的偉人，在日本福崗醫院，也一病身亡了。小子有詩歎道：<br>　　才經湘水賦招魂，日上扶桑倏又昏。<br>　　偏是偉人多短命，人生天道兩難論。<br>　　究竟何人相繼逝世，待至下回再表。<br>　　段合肥之功績，不在倒袁，而在擁黎，黎黃陂之得以安然就職，不生他變者，全由段氏一人之力。厥後更張弊政，統一南方，亦無非段氏所造成。以功績言，副總統一席，應屬段氏無疑，乃偏選出馮河間，豈虎能咥人，而狗尚秉義乎？迨經著書人從中揭出，乃知馮之得選副座，有由來也。民國無論何事，莫不由運動得來。若不運動，就令堯、舜復生，無由為元首，周、孔復出，無由為總揆，其下焉者更不待言矣。若夫創造民國之首功，應推孫、黃兩人，黃克強生平行誼，容有未滿人意之處，但視瀕死時以國家為念，殆學未純而志有足嘉者歟？特志其歿，亦隱寓悼惜之意，錄及祭文，未始非借此闡揚也。<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 民國 </a>>> </font></td>
     <td width="60%" align=right><a href=77.htm>上一篇</a> &nbsp;&nbsp;&nbsp;&nbsp; <a href=79.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>