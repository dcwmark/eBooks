<html>
<head>
<title>開放文學--歷史通俗演義 - 五代史--第五十回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 五代史 </a>>> </font></td>
     <td width="60%" align=right><a href=48.htm>上一篇</a> &nbsp;&nbsp;&nbsp;&nbsp; <a href=50.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第五十回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>逐邊鎬攻入潭州府　拘劉言計奪武平軍</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說慕容彥超，困守兗州，已是勢窮力竭，並且素性貪吝，所括民財，半犒兵士，半充囊橐，因此士無鬥志，相繼出降。周主郭威，又親至城下，督軍猛攻，眼見得保守不住，彥超無法可施，竟至鎮星祠中，禳災祈福。這鎮星祠乃是何神？原來彥超將反，有術士占驗天文，謂鎮星行至角亢，角亢為兗州分野，當邀神祐。彥超信為真言，特設一祠，令民家遍立黃幡，每日一祭。此時窮蹙無計，不得不仰求星君。驀聞城被摧陷，急忙出祠督戰，那周軍似潮衝入，怎能招架得住？巷戰良久，手下兵皆&#28291;散。再奔至鎮星祠旁，放起一把無名火，將祠毀去，然後馳入府署，挈妻投井，頃刻溺斃。子繼勳率殘眾五百人，出奔被擒，立即磔死。彥超梟屍，所有家族，悉數誅夷。應該如此。兗州平定，周主留端明殿學士顏衎，權知兗州軍府事，降泰寧軍為防禦州，並欲盡誅彥超將佐。翰林學士竇儀，心下不忍，特商諸宰臣馮道、范質，請他釋免。<br>　　兩宰臣面奏周主，說是脅從罔治，周主乃赦罪不問。<br>　　啟蹕赴曲阜縣，謁孔子祠，行釋奠禮。登殿將拜，左右勸阻道：「孔子乃是陪臣，不當受天子拜！」周主道：「孔子為百世帝王師，難道可不敬禮麼？」遂虔誠拜訖，命將祭器留藏祠中。又至孔林拜孔子墓，訪得孔子四十三世孫孔仁玉，命為曲阜令﹔顏淵後裔顏涉，命為主簿。即令視事。仍飭兗州修葺孔祠，永禁墓旁樵彩，然後還都，飲至犒賞，當然有一番手續。<br>　　過了數日，德妃董氏，病歿宮中。天子悼亡，免不得輟樂舉哀，飾終盡禮。董氏鎮州人，本嫁同裡劉進超。進超仕晉，充內廷職使。遼兵犯闕，進超殉難，董氏嫠居洛陽。漢高祖自太原入京師，郭威從軍過洛，聞董氏德藝兼長，納為妾媵。後來出鎮鄴中，只命董氏隨行，所以家屬被屠，董氏幸得脫禍。及威已稱帝，中宮虛位，但冊董氏為德妃，攝掌宮事。至此竟遭病歿，享年三十九歲。總覺命薄。敘出董氏，補前文所未逮。<br>　　郭威既悲妃歿，復觸舊痛，好幾日不願視朝。接連是天平節度使高行周，病終任所，又輟朝數日，猶幸內外無事，朝政清閒。惟冀州邊境，為遼兵所掠，由都監杜延熙，一鼓驅退，倒也損失有限，不足廑憂。既而武平軍留後劉言，遣牙將張崇嗣入奏，報稱收復湖南，願如馬氏故事，乞請冊封。周主留館來使，又有一番廷議，處置湖南事宜。<br>　　自唐將邊鎬入據長沙，潭民市不易肆，稱鎬為邊菩薩，一體悅服。後來鎬佞佛設齋，築寺置觀，所入賦稅，除貢獻金陵外，盡充佛事，浮費無節，凡地方一切政治，置諸不理，於是潭人失望。菩薩本來高擱，望他奚為？南漢內侍省丞潘崇徹，及將軍謝貫，乘機攻郴州。鎬出兵與爭，大敗奔還。郴州被陷。鎬坐失軍威。<br>　　唐指揮使孫朗、曹進，從鎬平楚，部下所得廩給，反不及湖南降卒，軍士已有怨言。唐復遣郎中楊繼勳等，征取湖南租稅，務從苛刻，行營糧料使王紹顏，希承繼勳意旨，克減軍糧，益激眾怒。孫朗、曹進，投袂奮起，率部眾入攻紹顏，紹顏走匿囷下，屏息無聲。大眾四覓無著，轉趨府署，向鎬要求，請斬紹顏以謝將士。鎬含糊應允，待孫朗等退歸營中，並不將紹顏取出，梟首示眾。所以孫、曹兩人，並謀殺鎬，夜率部眾焚府門，適值天雨，屢燃屢滅。鎬本有戒心，至是聞府門被火，出兵格鬥，且令傳吹鼓角，作將旦狀。孫朗等墮入鎬謀，恐天曉軍集，轉難脫身，不如斬關出去，往投朗州，一聲吆喝，麾退黨徒，紛紛投關出城，夤夜向朗州奔去。<br>　　走了兩三日，方抵朗州城外，求見劉言。言召他入署，問明原委，很是喜歡。王逵在旁問朗道：「我欲再取湖南，恐唐兵來援，多一阻礙，奈何？」朗答道：「朗臣唐數年，備知底細，現在朝無賢臣，軍無良將，忠佞無別，賞罰不當，得能保守淮南，已是幸事，還有何暇兼顧湖南？朗願為公前驅，取湖南如拾芥呢！」朗為唐臣，嗾人往取湖南，亦非好人。逵心亦喜，厚待孫朗及曹進，整兵治艦，預謀大舉。<br>　　唐主璟方用馮延己、孫晟同平章事。兩相意見未合，晟嘗語左右道：「金杯玉碗，乃竟盛狗矢麼？」延己聞言，恨晟益深。唐主嘗遣將軍李建期出屯益陽，使圖朗州，又命知全州事張巒，兼桂州招討使，使圖桂州。兩軍出駐多日，未聞報功，唐主召語馮延己、孫晟道：「楚人歸我，意在息肩。我未能撫息瘡痍，反欲勞民費財，恐失楚意。現欲將桂林、益陽兩處戍軍，悉數調回，特授劉言旌節，俾得息兵，卿等以為何如？」孫晟道：「陛下誠念及此，不但安楚，並足安唐。」延己勃然道：「臣意以為非是，前出偏將下湖南，遠近震驚，一旦三分失二，適令他人藐視。請委任邊將窺察形勢，可進即進，可退乃退。」唐主因遣統軍使侯訓，率兵五千，往與張巒合兵，共攻桂州。訓與巒聯軍南下，將到桂州城下，被南漢兵內外夾擊，殺得大敗虧輸。訓竟戰死，巒收殘卒數百人，奔回全州。敗報到了唐延，唐主決擬召回李建期，授劉言為節度使。偏馮延己又出來反對，謂宜召言入朝，察他舉止，果肯效順，再授旌節未遲。唐主乃遣使至朗州，召言入朝。言與王逵密商行止，逵答道：「武陵負江面湖，帶甲百萬，怎甘拱手讓人！況邊鎬撫字無方，士民不附，可一戰成擒，怕他甚麼？」言尚在沈吟，逵又道：「行軍貴速，一或遲延，反令鎬得為備，不易進攻了。」乃遣歸唐使，佯約入朝。一面召集何敬真、張仿、蒲公益、朱全琇、宇文瓊、彭萬和、潘叔嗣、張文表等牙將，皆授指揮使，令周行逢為行軍司馬。部署隊伍，即日發兵。行逢善謀，文表善戰，叔嗣善衝鋒，三人情好頗深，和衷共進。王逵為統軍元帥，分道趨長沙，令孫朗、曹進為先鋒，直抵沅江，擒住唐都監劉承遇，收降唐軍校李師德，乘勝進逼益陽，用著大刀闊斧，砍入唐守將李建期寨內。建期慌忙抵敵，被孫朗、曹進二將，繞住廝殺。張文表、潘叔嗣，持槊助戰，任你建期如何力大，也被他七手八腳，活捉了去。所有戍兵二千人，盡行授首，一個不留。嗣是朗兵水陸並進，勢如破竹，破橋口，入湘陰，直薄潭州。這位大慈大悲的邊菩薩，變做無人無勢的邊和尚，自知不能敵朗兵，慌忙遣使乞援。怎奈遠水難救近火，唐兵不能速到，朗兵已是登城。邊鎬棄城夜走，吏民俱&#28291;，人多馬雜，把醴陵橋門踏斷，溺死壓死，共約一萬餘人。得之甚易，失亦甚易。<br>　　王逵入城視事，自稱武平軍節度副使，權知軍府事，遣何敬真等追鎬。鎬已狂竄回去，追趕不及，但殺死&#28291;卒五百名。逵又令蒲公益攻岳州，唐岳州刺史宋德權，及監軍任鎬，不戰即&#28291;。湖南各州縣唐吏，聞風震慄，相繼遁去。從前馬氏嶺北故土，一古腦兒歸入劉言，只郴、連二州，為南漢有。王逵復欲攻取郴州，自督諸軍及峒蠻，共約五萬人，將郴州圍住。南漢將潘崇徹，夤夜趨救，出其不意，掩擊朗兵，朗兵大敗。<br>　　王逵走還，乃發使至朗州，請劉言入主長沙。言不願舍朗，因上表周廷，報捷稱臣。且稱潭州殘破，乞移使府治朗州。周主與群臣會議，大眾都主張招撫，乃於廣順二年正月，表劉言為武平節度使，兼朗州大都督，升朗州為湖南首府，位出潭州上。王逵為武安節度使，周行逢為武安行軍司馬，何敬真為靜江節度使，朱全琇為靜江節度副使，張仿為武平節度副使。這詔旨頒到朗州，劉言以下，統皆拜受。<br>　　惟唐主璟因敗懲罪，削邊鎬官爵，流戍饒州，斬宋德權、任鎬，罷馮延己、孫晟為左右僕射，自悔前失，乃議休兵息民。左右勸璟道：「陛下能數十年不用兵，國可小康。」璟憤然道：「璟將終身不用兵！何止數十年哩！」豈千年不死耶？不到數月，復召馮延己為相，廷臣統呼為怪事。這且待後再表。<br>　　且說王逵入潭州後，與何敬真、朱全琇等，各置牙兵，分廳視事，吏民幾不知所從。有時宴集諸將，也不辨尊卑，不分主客，彼此喧呶，毫無規律。逵引以為憂。惟周行逢、張文表二人，事逵盡禮。每有政議，逵倚二人為左右手。敬真全琇，未免疑逵，且已受周廷命令，往鎮靜江軍，當即辭去。逵得拔去眼中釘，恰也心慰。惟自恃有功，不肯為劉言下，平居與言通書，詞多倨傲。言不肯容忍，積成嫌隙，隱欲圖逵。<br>　　逵頗有所聞，時常戒懼。行逢亦語逵道：「劉言與我輩不協，敬真、全琇，又與公有隙，若不先下手，將來兩路發難，公將如何處置！」逵答道：「君言甚是，逵早已加憂，苦無良策！」行逢與逵附耳數語，逵大喜道：「與公除凶黨，同治潭、朗，尚復何憂？」遂遣行逢至朗州，進謁劉言。言問他來意，行逢道：「南漢已興兵入寇，全、道、永三州，統已吃緊，行逢特來報聞！」言說道：「王節度何不出御？」行逢道：「南漢勢大，非潭州兵力，所能抵禦，須合武平、靜江兩路軍馬，方足卻寇。」言躊躇半晌，方答語道：「我處兵馬不多，且是軍閫要地，不便遠離，看來只好檄調靜江軍，與潭軍會同禦敵罷！」正要你出此策。行逢道：「如此甚妙，請大都督照行！」言遂檄令何敬真為南面行營招討使，朱全琇為先鋒使，促赴潭州會師，共御南漢。<br>　　行逢辭言先歸，復進逵密計，逵待敬真、全琇到來，出郊迎勞，相見甚歡。兩人問及敵情，逵答道：「我已撥兵往堵，想寇勢不即蔓延，公等遠來，且入城休息，緩日往剿便了！」遂邀敬真、全琇入城，擺酒接風，並召入美妓侑酒，惹得兩人眼花撩亂，情志昏迷。飲罷散席，仍囑各妓留侍客館，夜以繼日。俗語說得好，酒不醉人人自醉，色不迷人人自迷。敬真、全琇，一住數日，幾與各妓結不解緣，朝朝暮暮，憐我憐卿，還記得甚麼軍事。逵又日供佳釀，兼給嘉肴，使他酒食流連，沈湎不醒。一面又著人至朗州，再請濟師。<br>　　劉言又撥指揮使李仲遷，率部兵三千，到了潭州。逵使與敬真相見，敬真令他先發，趨往嶺北，待著後軍。仲遷率兵逾嶺，在嶺北紮營數日，並不見敬真到來，亦未聞有甚麼南漢兵。正在驚疑得很，那都頭符會，因士卒思歸，竟劫仲遷還朗州。都在行逢計中。<br>　　敬真尚留居館中，鎮日昏醉，忽來了朗州使人，傳劉言命，責敬真玩寇荒宴，把他縛住，送入潭州獄中。敬真醉眼矇矓，怎知真偽？其實朗州使人，是由潭卒假扮，就是南漢入寇，也由行逢捏造出來。朱全琇聞變急遁，由逵派兵追捕，也即拿還。當下從獄中牽出敬真，與全琇同斬市曹。並遣人報知劉言，誣稱敬真全琇，私通南漢，托故逗留，不得不軍法從事。李仲遷等私自逃歸，亦請加罪。言召詰仲遷，仲遷歸罪符會，言竟將符會梟首，覆報王逵。<br>　　行逢複語王逵道：「武平節度副使李仿，系敬真親戚，仿若不除，將為敬真復讎。公宜加意預防！」逵即轉達劉言，請遣副使李仿，會同禦寇。言本是個笨伯，一次中計，尚不覺悟﹔復遣仿至潭州。逵又慇懃迎入，設宴待仿，帳後暗置伏兵。待至酒意半闌，擲杯為號，立見伏兵殺出，將仿剁成肉泥。於是留行逢守潭州，由逵自率輕騎，往襲朗州。<br>　　朗州毫不防備，被逵掩入，直趨府署。指揮使鄭珓，出來攔阻，未曾開口，項下已著了一刀，倒地而死。劉言聞變，尚不知為何因，冒冒失失的走將出來，兜頭碰著王逵，逵麾動徒眾，將言擁至別館，拘禁起來。朗州兵士，倉皇欲遁，逵下令城中，謂言通款南唐，故特問罪。此外概不株連。兵士未沐言恩，哪個肯來助言，況朗州本由逵奪取，言不過坐享成功，各軍又多逵故部，樂得依從逵命，得過且過。<br>　　逵安然據朗，奉表至周，也說劉言欲舉周降唐。惟又添出許多誑語，謂言欲攻潭州，部眾不從，將他幽禁，臣至朗州撫安軍府，幸得平定，仍移軍府至潭州，特此奏聞。周主郭威，雖然明睿，究竟相隔太遠，無從辨別虛實。且湖南是羈縻地，更不必詳細詰究，但教稱臣納貢，不妨俯從，因即派通事舍人翟光裔，宣撫王逵，悉如所請，且授逵為武平軍節度使，兼中書令。逵厚贐光裔，送他還周，自取朗州圖籍，還居潭州。別遣潘叔嗣往殺劉言。言鎮朗州凡三年，朗人嘗號言為劉咬牙。先是有童謠云：「馬去不用鞭，咬牙過今年。」鞭邊音通，邊鎬徙馬氏，劉言逐邊鎬，王逵又殺劉言，是童謠亦已應驗了。暫作一束。<br>　　且說鎮寧節度使郭榮，蒞鎮以後，由周主選擇朝臣，令為僚佐。用王敏、崔頌為判官，王樸為掌書記，皆一時名士，輔導有方。榮妻劉氏，曾封彭城縣君，前時留居大梁，為劉銖所屠。至周主即位，追封劉氏為彭城郡夫人，復因榮斷弦待續，另為擇配。榮聞符彥卿女，智足保身，嫠居母家，未曾他適，特請諸義父，願納為繼室。周主本認符氏為義女，樂得為養子玉成，遂致書彥卿，求為義媳。彥卿自然遵命，當將嫠女送至澶州，與榮結為夫婦。怨女曠夫，各得其所，自不消說。回應四十三回。<br>　　榮在鎮二年，屢請入朝，王峻時已入相，忌榮英明，輒從旁沮止。會黃河決口，峻奉命巡視，榮覷隙陳情，再乞入覲。果得周主批准。即日啟行，馳詣闕下，父子相見，止孝止慈，即授榮為開封尹，兼功德使，加封晉王。王峻得知消息，遽自河上返大梁，固請辭職，周主不許。峻再乞外調，復經周主慰留，且命兼領平盧節度使。峻尚連章求解相職，並辭樞密，好幾日不出視事。周主令近臣徵召，仍然托疾不朝。嗣後因樞密直學士陳同，與峻相善，特遣他傳示諭旨，謂峻再不出，當親臨視疾。峻乃不得已入謁。周主雖溫顏勸勉，心下已存芥蒂。峻尚不知返省，屢有請求，遂令患難君臣，凶終隙末，免不得變起臉來。小子有詩譏王峻道：<br>　　難得功臣保始終，鳥飛已盡好藏弓﹔<br>　　如何恃寵成驕態，坐使勛名一旦空！<br>　　欲知王峻如何得罪，容俟下回續詳。<br>　　有邊鎬之俘馬氏，即有劉言之逐邊鎬，有劉言之逐邊鎬，即有王逵之殺劉言。所謂螳螂捕蟬，黃雀已隨其後，特當局未之覺耳。且劉言為逵所推，而逵殺之，何敬真、朱全琇等，佐逵成功，而逵並殺之﹔爭權攘利，不殺不止，彼後世之擁兵求逞，釀成戰禍者，何一不可作如是觀也！本回敘王逵之攻潭州，寫得非常踴躍，及其圖朗州也，又寫得非常鬼秘，此由筆性之妙，足奪人目，不得以尋常小說目之。<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 五代史 </a>>> </font></td>
     <td width="60%" align=right><a href=48.htm>上一篇</a> &nbsp;&nbsp;&nbsp;&nbsp; <a href=50.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>