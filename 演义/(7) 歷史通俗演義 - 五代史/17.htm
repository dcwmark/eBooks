<html>
<head>
<title>開放文學--歷史通俗演義 - 五代史--第十八回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 五代史 </a>>> </font></td>
     <td width="60%" align=right><a href=16.htm>上一篇</a> &nbsp;&nbsp;&nbsp;&nbsp; <a href=18.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第十八回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>得後教椎擊郭招討　遘兵亂劫逼李令公</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說王宗弼納款唐軍，並斬內樞密使宋光嗣、景潤澄，及宣徽使李周輅、歐陽晃，說他熒惑唐主，函首送唐帥繼岌，又責韓昭佞諛，梟首金馬坊門，又令子從班，劫得蜀主後宮，及珍奇寶玩，齎獻繼岌及郭崇韜，求為西川節度使。繼岌笑道：「這原是我家應有物，何用他獻來呢？」及大軍既入成都，露佈告捷，當由崇韜禁止侵掠，市不改肆。自出師至此，只七十日，得方鎮十，州六十四，縣二百四十九，兵三萬，鎧仗錢糧，金銀繒帛，以千萬計。當時平蜀首功，要算李紹琛，獨崇韜與董璋友善，每召璋入議軍情，不及紹琛。紹琛位在璋上，很是不平，顧語董璋道：「我有平蜀大功，公等樸樕喻小材也。相從，反向郭公前饒舌，難道我為都將，不能用軍法斬公麼？」璋不禁懷慚，轉訴崇韜。崇韜竟表薦璋為東川節度使，紹琛益怒道：「我冒白刃，越險阻，手定兩川，乃反令董璋坐享麼？」遂入見崇韜，極言東川重地，不應位置庸臣，現惟任尚書兼文武材，宜表為鎮帥。崇韜變色道：「我奉上命，節制各軍，公怎得違我處置？」紹琛怏怏而退。紹琛固誤，崇韜尤誤。王宗弼欲鎮西川，為繼岌所拒，復密賂崇韜，乞令保薦。崇韜佯為允許，始終不為出奏。宗弼乃率蜀人列狀，請留崇韜鎮蜀。宦官李從襲，隨繼岌至成都，他本挾望而來，想乘此多得財帛，偏軍中措置，全屬崇韜，無從染指，遂入語繼岌道：「郭公專橫，今又使蜀人請已為帥，心跡可知，王宜預防為是！」繼岌道：「主上倚郭公如山嶽，怎肯令他出鎮蠻方？且此事亦非我所應聞，姑俟班師以後，由汝等詣闕自陳便了。」原來崇韜有五子，長廷誨，次廷信，隨父從軍，廷誨私受貨賂，蜀臣自宗弼以下，多由廷誨先容，饋遺崇韜，寶貨妓樂，連日不絕。惟都統牙門，寂然無人，繼岌所得，不過匹馬束帛，及唾壺塵尾等件，心下亦覺不平，再加從襲在旁讒構，自然疑忿交乘，有時與崇韜晤談，語多譏諷。崇韜不能自明，乃欲歸罪宗弼，特向宗弼索犒軍錢數萬緡，宗弼靳不肯給。由崇韜唆動軍士，縱火喧噪，一面入白繼岌，召入宗弼，責他貪黷不忠，牽出斬首。該殺。並收誅宗勳、宗渥，駢戮族屬，籍沒家產，並將宗弼屍骸，陳諸市曹，蜀人剖肉烹食，聊泄怨恨。<br>　　先是乾德中曾傳童謠云：「我有一帖藥，名目叫阿魏，賣與十八子。」至是始驗。原來宗弼系王建養子，原姓名為魏宏夫，自王建為假父，始改姓名。宗弼已誅，王承休亦自秦州到來，進謁崇韜。崇韜亦數責罪狀，梟示軍轅。也是該死，但嚴氏不知如何下落？因復薦孟知祥為西川節度使，知祥本留守北都，與崇韜為故交，所以薦引。屢引私人，已覺不當，且使全蜀得歸孟氏，未始非崇韜貽患。知祥從北到西，一時未能蒞蜀，蜀中留駐的大軍，不便遽行班師，且因盜賊四起，隨處須剿，特由崇韜派遣偏師，令任圜、張筠等分領，四出招討。<br>　　唐主遣宦官向延嗣，促令大軍還朝。延嗣到了成都，崇韜未嘗郊迎，及入城相見，敘及班師事宜，崇韜且有違言，延嗣好生不樂。因與李從襲僚誼相關，密談情愫，從襲得間進言道：「此間軍事，統由郭公把持，伊子廷誨，復日與軍中驍將，及蜀土豪傑，把酒狎飲，指天誓日，不知懷著何意？諸將皆郭氏羽黨，一或有變，不特我等死無葬地，恐魏王亦不免罹禍了！」言已泣下。閹人醜態，不啻婦女。延嗣道：「俟我歸報宮廷，必有後命。」<br>　　越日，即向繼岌、崇韜處辭行，匆匆還洛，入訴劉後。劉後亟白唐主，請早救繼岌。唐主聞蜀人請崇韜為帥，已是懷疑，及閱蜀中府庫各籍，更不愜意，至此聞劉後言，即召入延嗣，問明底細。延嗣統歸咎崇韜，且言蜀庫貨財，俱入崇韜父子私囊，惹得唐主怒氣上衝，復遣宦官馬彥珪，速詣成都，促崇韜歸朝，且面諭道：「崇韜果奉詔班師，不必說了。若遷延跋扈，可與魏王繼岌密謀，早除此患！」彥珪唯唯聽命，臨行時入見劉後道：「蜀中事勢，憂在朝夕，如有急變，怎能在三千里外，往復稟命呢？」劉後再白唐主，唐主道：「事出傳聞，未知虛實，怎得便令斷決！」後不得請，因自草教令，囑彥珪付與繼岌，令殺崇韜。<br>　　崇韜方部署軍事，與繼岌約期還都。適彥珪至蜀，把劉後教令，出示繼岌，繼岌道：「今大軍將還，未有釁端，怎可作此負心事？」唐主父子，非無一隙之明，乃卒為所蒙，以底危亡。彥珪道：「皇后已有密敕，王若不行，倘被崇韜聞知，我輩無&#22093;類了。」繼岌道：「主上並無詔書，徒用皇后手教，怎能妄殺招討使？」李從襲等在旁，相向環泣，並捕風捉影，說出許多利害關係，恐嚇繼岌，令繼岌不敢不從。乃命從襲召崇韜議事，繼岌登樓避面，囑使心腹將李環，藏著鐵椎，俟立階下。崇韜昂然入都統府，下馬升階，那李環急步隨上，出椎猛擊，正中崇韜頭顱，霎時間腦漿迸裂，倒斃階前。<br>　　繼岌在樓上瞧著，見李環已經得手，亟下樓宣示後教，收誅崇韜子廷誨、廷信。崇韜左右，統皆竄避，惟掌書記張礪，詣魏王府前撫崇韜屍，慟哭失聲。推官李崧進語繼岌道：「今行軍三千里外，未接皇上敕旨，擅殺大將，若軍心一變，歸路皆成荊棘了。大王奈何行此危事？」繼岌方著急起來，自述悔意，且向李崧問計。崧乃召書吏數人，登樓去梯，偽造敕書，鈐蓋蠟印，再行頒示，但言罪止及崇韜父子，不及他人，於是軍心略定。適任圜平盜還軍，繼岌令他代總軍政，乃遣彥珪還報闕廷，唐主再飭繼岌還都，且令王衍入覲，賜他詔書道：「固當裂土而封，必不薄人於險，三辰在上，一言不欺！」衍奉詔大喜，語母及妻妾道：「幸不失為安樂公！」未必。遂轉告繼岌，願隨入洛。繼岌正要動身，湊巧孟知祥亦至，遂留部將李仁罕、潘仁嗣、趙廷隱、張業、武璋、李延厚等，佐知祥守成都。自率大軍啟程，押同王衍家屬，向東北進發。沿途山高水長，免不得隨驛逗留，那時唐主已下詔暴崇韜罪狀，並殺崇韜三子，抄沒家資。保大軍節度使，睦王李存■，系唐主第五弟，曾娶崇韜女為妻。宦官欲盡誅崇韜親黨，杜絕後患。乃入奏唐主道：「睦王聞郭氏誅夷，攘臂稱冤，語多怨望。」唐主大怒，竟發兵圍存■第，悉加誅戮。全然昏憒。伶官景進，又誣稱存■與李繼麟通謀。繼麟就是朱友謙，任護國軍節度使，常苦伶宦索貨，屢拒不與，大軍征蜀，曾遣子令德從行。讒人罔極，借端株連。剛值繼麟懼讒入朝，意欲自白心跡，偏唐主已先惑蜚言，待他入居館舍，竟囑令朱守殷，發兵至館，驅他出徽安門外，一刀殺死，復她名為朱友謙。且傳詔至繼岌軍前，令誅令德。繼岌尚未出蜀境，才至武連，遇著敕使，即諭令董璋依敕行事，董璋將令德殺斃。<br>　　李紹琛率領後軍，與繼岌相隔三十里，聞令德被誅，但委董璋，不及自己，遂怒語諸將道：「國家南取大梁，西定巴蜀，定策由郭公，戰勝由我儕，至若去逆效順，與國家協力破梁，實出朱公友謙。今朱、郭皆無罪族滅，我若歸朝，亦必及禍，冤哉冤哉！奈何奈何？」部將焦武等，本由河中撥隸紹琛，曾隨友謙麾下，聞紹琛言，便一齊號哭道：「朱公何罪？闔門受戮！我輩歸即同誅，決不復東行了。」遂同擁紹琛，由劍州西還。紹琛自稱西川節度使，移檄成都，招諭蜀人，有眾五萬。<br>　　繼岌聞變，立授任圜為副招討使，令與董璋率兵數萬，追紹琛至漢州。紹琛麾眾接戰，勝負未分，忽後隊紛紛&#28291;亂，另有一彪人馬，長驅突入，穿過紹琛陣內，接應任圜等軍。紹琛腹背受敵，哪裡支持得住，當下拚命殺出，僅率十餘騎奔綿竹，途中被唐軍追及，一鼓圍住，任你紹琛勇武絕倫，也只好束手成擒了。看官道後軍何來？原來就是新任西川節度使孟知祥。知祥得紹琛檄文，料他必進窺成都，不如先行出兵，堵截紹琛。可巧紹琛與任圜等對仗，便乘機夾攻，把紹琛一陣殺敗，追擒而歸。<br>　　當下至漢州犒軍，與任圜、董璋，置酒高會，引紹琛檻車至座中，知祥自酌大&#24053;，遞飲紹琛，且與語道：「公身立大功，何患不富貴，乃甘心覓死麼？」紹琛道：「郭公為佐命第一功臣，兵不血刃，手定兩川，一旦無罪族誅，如紹琛等怎能保全？因此不敢還朝。今日殺紹琛，明日恐將及公等了！」知祥卻也心動，但對著大眾，不便措詞，伏下文王蜀事。只好令任圜等押送洛陽。紹琛被解至鳳翔，由宦官向延嗣齎敕到來，誅死紹琛，複姓名為康延孝。朱友謙與康延孝，首先叛梁歸唐，至此亦相繼被戮，可為賣國求榮者戒。<br>　　繼岌因紹琛變後，恐王衍在途脫逃，特令李從曮發鳳翔軍，與李嚴送衍入洛，得先交卸。從曮等押衍家族，及蜀臣眷屬三千人，行至長安，忽接唐主敕書，止令入都。這事發生的原因，係由鄴都作亂，洛陽亦未免驚慌，恐王衍入都為變，所以將他截留長安，督令西京留守，把他看管。鄴都就是魏州，唐主在魏州即位，因號為鄴都。<br>　　魏博指揮使楊仁晸，曾率兵戍瓦橋關，逾年受代，當然歸鄴。偏唐主因鄴都空虛，恐還兵生變，降敕令仁晸留屯貝州。當時鄴下謠傳，謂郭崇韜殺死繼岌，自王蜀中，因致族滅。或且說繼岌被殺。劉皇后歸咎唐主，已加弒逆。鄴都留守興唐尹王正言，年老怕事，急召監軍史彥瓊入商。彥瓊本由伶人得寵，在鄴專恣，藐視將佐，及與正言密議終日，便令人心惶惑，訛言益甚。<br>　　仁晸部兵皇甫暉，因人情不安，遂號召徒眾，入劫仁晸道：「主上撫有天下，都是我魏軍百戰得來，魏軍甲不去體，馬不解鞍，約有十餘年。今天子不念舊勞，更加猜忌，遠戍逾年，方喜代歸，乃去家咫尺，不使相見。今聞皇后弒逆，京師已亂，將士願與公俱歸。表聞朝廷，若天子萬福，興兵致討，似我魏、博兵力，亦足拒敵，或更得意外富貴，也未可知，請公不必遲疑！」仁晸怒道：「這是何言？」暉亦厲色道：「公如不允，禍在目前！」仁晸尚欲呵叱，已被暉指麾徒眾，亂刀交揮，立將仁晸砍死，又欲劫一小校為帥，仍不見從，並為所殺。<br>　　效節指揮使趙在禮聞亂，衣不及帶，逾垣出走。暉率眾追及，曳在禮足，示以二首。在禮恐遭毒手，勉強承認。暉等遂奉他為帥，焚掠貝州，南越臨清、永濟、館陶等縣，所過剽掠，警報飛達鄴都。都巡檢使孫鐸等，急白史彥瓊，請授甲登城。彥瓊尚疑鐸有異志，謂俟賊到城，防守未遲。賊豎可殺。那知到了黃昏，賊隊已到城下，環攻北門，彥瓊倉猝召兵，登北門樓拒守。驀聞賊眾大噪，便即駭散，彥瓊單騎奔洛陽，賊擁在禮入鄴都，孫鐸等拒戰不勝，也即遁去。在禮據住宮城，署皇甫暉、趙進為馬步都指揮使，縱兵大掠。王正言尚莫名其妙，方據案召吏草奏，竟無一至，他遂拍案大呼。家人入稟道：「賊已入城，焚掠都布，吏皆逃散，公尚呼誰人呢？」正言才驚起道：「有這等事麼？」不是老昏，定是重聽。急命家人索馬，四覓無著，躊躇良久，不得已步出府門，走謁在禮，再拜請罪。倒是個急救良方。在禮亦答拜道：「士卒思歸，不得不然，公勿過自卑屈，盡可無虞。」正言涕泣求歸，由在禮送他出城，暉等以鄴都無主，即推在禮為魏博留後。在禮出示安民，聞北京留守張憲家族，留住鄴都，即著人慰問，且致書張憲，誘使入黨。憲得書未曾啟封，立將使人斬訖，舉原書奏聞唐主。<br>　　唐主正欲派將往剿，適值史彥瓊奔還洛陽，由唐主令他擇將。不加彼罪，反令擇將，真是糊塗！彥瓊推薦李紹宏，紹宏轉薦李紹欽，獨劉皇后謂些須小事，但使李紹榮往辦，即雖敉平。唐主乃頒敕宋州，令歸德節度使李紹榮，詣鄴都招撫，仍使史彥瓊監紹榮軍。紹榮率兵至鄴都，駐紮南門，先遣人入城，持敕撫諭。趙在禮用羊酒犒師，且羅拜城上道：「將士思家擅歸，勞公代為奏明，如得免死，敢不自新？」遂奉敕遍諭將士，偏彥瓊戟手大罵道：「群死賊！城破萬段！」可恨可殺！皇甫暉見彥瓊情狀，便語眾道：「史監軍這般說法，想不得蒙恩赦了！」遂鼓噪拒守，撕壞敕書，紹榮攻城失利，退至澶州，招集兵馬，再行進攻。裨將楊重霸，率數百人，奮勇登城，後面無人繼上，徒落得身首分離，無一生還。<br>　　唐主聞報，欲自征鄴都，適從馬直軍士王溫等，擅殺軍使，闖亂都下，雖幸得即日捕誅，終究是驚疑不安。看官聽著！唐王嘗選勇士為親軍，叫作從馬直，親軍生變，心腹已&#28291;，教唐主如何放心自行出征？接連是邢州兵趙太等，結黨四百人，戕官據城，居然自稱留後。滄州相繼生亂，由小校王景戡討平，亦以留後自稱，彼此俱自說有理，表聞洛都。唐主命東北面招討副使李紹真，往討趙太。紹真即霍彥威，由唐主改賜姓名。另派人撫諭王景戡。獨鄴都日久未下，又擬督師親征。宰相等交章諫阻，並薦李嗣源為帥，代李紹榮。<br>　　嗣源已為唐主所忌，征令入朝。宣徽使李紹宏，與嗣源友善，力為救護。唐主密令朱守殷伺察嗣源，守殷反私語嗣源道：「令公勛業震主，宜自圖歸藩，毋自攖禍！」嗣源道：「我心誠不負天地，所遇禍福，聽諸命數罷了！」及鄴都亂起，嗣源尚在洛中，廷臣以紹榮無功，乃奏令赴鄴。唐主道：「朕惜嗣源，欲留他為宿衛，所以不便遣往。」李紹宏從旁力請，張全義亦乞命嗣源出師，唐主乃令他總率親軍，渡河北討。<br>　　嗣源拜命即行，至鄴城西南，正值李紹真蕩平邢州，擒住趙太等叛徒，亦來鄴會師。嗣源與紹真相見，即令紹真推出趙太等人，至城下斬首以徇，為鄴都作一榜樣。當即下令軍中，立營休息，待詰旦攻城。不意時至夜半，從馬直軍士張破敗，竟糾眾大嘩，殺都將，焚營舍，直逼中軍。嗣源率親軍出營，大聲呵叱道：「爾等意欲何為？」亂眾嘩聲道：「將士從主上十餘年，百戰得天下，今貝州戍卒思歸，主上不赦，從馬直數卒喧鬧，便欲悉眾誅夷，我等本無叛志，今為時勢所逼，不得不死中求生。現經大眾定議，與城中合勢同心，請主上帝河南，令公帝河北。全是唐主一人激使出來。嗣源不禁失色，涕泣勸導，終不見從。嗣源復道：「爾等不聽我言，任爾所為，我當自歸京師。」亂眾又道：「令公去將何往？若不見機，將蹈不測了！」遂抽戈露刃，擁嗣源入城。<br>　　嗣源尚不肯行，經李紹真躡足示意，乃越濠而入。城中不受外兵，由皇甫暉開城邀擊，陣斬張破敗，亂眾盡&#28291;。只剩嗣源、紹真，進退無路。恰巧趙在禮出迎，率將校羅拜嗣源，且泣謝道：「將士等負令公，在禮願從公命！」嗣源偕紹真入城，在禮設宴相待，酒酣登南樓，閱視形勢，當由嗣源詭詞道：「此城險固，可作根據，但必須借資兵力，城中兵不敷用，應由我出招各軍，才好舉事。」在禮隨口贊成，嗣源即與紹真出城，寄宿魏縣，將佐稍集，但亦不過百人。<br>　　先是李紹榮屯兵城南，眾尚逾萬，嗣源為亂兵所逼，即遣牙將高行周等，密石紹榮，共攻亂卒，紹榮不應，引眾逕去。及嗣源出次魏縣，才得百人歸集，又無兵仗，幸紹真所領鎮兵五千，留營以待，仍來歸命。嗣源流涕道：「國家患難，一至於此！我惟有歸藩待罪，再圖後舉。」紹真道：「此語不便果行。公為元帥，不幸為兇人所劫，李紹榮不戰而退，必且指公為逆，公若歸藩，便是據地邀君，適資讒人口實。不若亟馳詣闕，面陳天子，尚可自明。」中門使安重誨，所言略同。嗣源乃南趨相州，遇馬坊使康福，給官馬數千匹，始得成事。<br>　　嗣聞紹榮退至衛州，飛章奏嗣源叛逆，與賊通謀。嗣源很是惶急，忙遣使上章申辯，接連數奏，並不見有朝旨到來，益覺慌張得很，忽有一人馳入道：「明公何不速籌善策！難道願束手受戮麼？」嗣源便驚問道：「公意將如何辦法？」那人不慌不忙，便說出一條計策出來。為這一計，有分教：<br>　　佐命功臣同叛命，平戎大將反興戎。<br>　　欲知何人獻計，容待下回表明。<br>　　郭崇韜有取死之咎，而無應誅之罪，劉後何人，敢自草教令，命繼岌殺崇韜！繼岌又何人，敢私奉後教，令李環擊死崇韜？母子二人，輕信讒言，擅戕功臣，唐主不罪劉後，不罪繼岌，且並崇韜家屬而盡戮之。溺愛不明，偏聽生亂，曾有如此昏憒，而尚不亡國敗家乎！貝州戍兵之亂，一也﹔都城從馬直之亂，二也﹔邢州趙太等之亂，三也﹔滄州王景戡之亂，四也。四亂俱起，或幸得立時撲滅，而鄴都終未得告平。李嗣源一至鄴下，即為亂兵所劫，亂愈熾而國亦愈危矣。誰生厲階，相尋不已？閱是書者當有以知亂源之由來也。<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 五代史 </a>>> </font></td>
     <td width="60%" align=right><a href=16.htm>上一篇</a> &nbsp;&nbsp;&nbsp;&nbsp; <a href=18.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>