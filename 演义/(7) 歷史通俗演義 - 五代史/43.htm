<html>
<head>
<title>開放文學--歷史通俗演義 - 五代史--第四十四回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 五代史 </a>>> </font></td>
     <td width="60%" align=right><a href=42.htm>上一篇</a> &nbsp;&nbsp;&nbsp;&nbsp; <a href=44.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第四十四回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>弟兄構釁湖上操戈　將相積嫌席間用武</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說漢主承祐，因三叛已平，內外無事，自然欣慰異常，除賞賜諸臣外，復加封吳越、荊南、湖南三鎮帥。吳越王弘倧，秉性剛嚴，統軍使胡進思，驕橫不法，為弘倧所嫉視，密與指揮使何承訓商議，謀逐進思。承訓佯為定計，出與進思說明。進思即帶領親兵，夤夜叩宮，戎服入見。弘倧驚問何事？進思以下，語多狂悖，急得弘倧駭奔，跑入義和院，閉門避禍。進思反鎖院門，矯傳王命，詭言猝得瘋痰，不能視事，可傳位王弟弘俶等語。弘倧本出鎮台州，當弘倧嗣立時，召入錢塘，賜居南邸，參相府事。進思既頒發偽敕，即召集文武大吏，至南邸迎謁弘俶。弘俶愕然道：「能全我兄，方敢承命。否則寧避賢路，幸勿強迫！」進思拜手道：「願遵王言！」諸官吏亦俯伏稱賀。弘俶乃入元帥府南廳，受冊視事，徙故王弘倧至錦衣軍，遣都頭薛溫率兵保護。且戒溫道：「此後有非常處分，均非我意，汝當死拒，不得相從！」溫受命而去。<br>　　進思屢勸弘俶害兄，弘俶始終不從，且嚴防進思。何承訓希承意旨，復請弘俶速誅進思。弘俶恨他反覆無常，猝命左右拿下承訓，推出斬首。殺得爽快。進思聞承訓賣己，卻也說是該殺，惟日慮弘迴報復，又捏稱弘俶命令，飭薛溫毒死弘倧。溫抗聲道：「溫受命時，未聞此言，不敢妄發！」進思復夜遣私黨二人，逾垣突入，持刀前進。虧得弘迴日夜戒懼，聞聲大呼，溫急率眾趨救，捉住二賊，剁斃庭中。詰旦面報弘俶，弘俶大驚道：「保全我兄，全出汝力。」乃賞溫金帛，仍令加意。進思無從下手，憂懼日積，猝然間疽發背上，呼號而死。命該如此。<br>　　弘俶仍奉漢正朔，奏達弘倧傳位情形。漢主承祐，授弘俶為東南面兵馬都元帥，兼鎮海、鎮東等軍節度使，封吳越國王。未幾以平亂覃恩，加授尚書令，弘倧得弘俶優待，移居東府，優游二十年，安然告終，吳越號為讓王。友愛家風，足矯亂世。這是後話。同時荊南節度使高從誨病歿，子保融嗣。先是漢高祖起兵太原，高從誨嘗遣使勸進，一面且入貢大梁，取媚遼主。至漢已定國，從誨上表稱賀，並求給郢州，未得俞允。從誨遂潛師寇郢，被刺史尹實擊退。又發水軍襲襄州，也為節度使安審琦所破，敗歸荊南。從誨兩次失敗，恐漢兵南討，急向唐、蜀稱臣，求他援助。時人見他東奔西走，南投北降，見利即趨，見害即避，呼他為高無賴。乾祐元年，從誨因與漢失和，北方商旅不通，境內貧乏，復上表漢廷，自陳悔過，願修職貢。漢廷方慮三叛搆兵，無暇詰責，乃派使臣宣撫荊南。既而從誨寢疾，命三子保融判內外兵馬事。從誨旋歿，保融嗣知留後，告哀漢廷，漢授保融荊南節度使，同平章事。越年漢平三叛，推恩加封，命保融兼官侍中，與吳越同時頒詔。<br>　　尚有湖南節度使楚王馬希廣，亦得進授太尉，算是大漢隆恩。希廣當然拜命，獨希廣兄希萼，據有朗州，也遣使至漢，表求節鉞。小子於前四十回中，曾已敘明希萼為兄，希廣為弟，弟承王位，兄獨向隅，勢不免同室操戈，想看官當已閱過。果然為時未幾，即致暴裂。希廣有庶弟希崇，曾為天策左司馬，素性狡險，陰遺希萼書，內言指揮使劉彥&#29803;等，妄稱遺命，廢長立少。願兄勿為所欺云云。希萼得書覽畢，激動怒意，遂借奔喪為名，入探虛實。行至硃石，早被劉彥&#29803;聞知，請命希廣遣都指揮使周廷誨，帶著水軍，往迎希萼。兩下會著，由廷誨逼他釋甲，然後導入。希萼見廷誨軍容，不敢不屈意相從，卸甲改裝，隨廷誨入國城，成服喪次，留居碧湘宮。及喪葬禮畢，希萼求還。廷誨入白希廣道：「王若能讓位與兄，不必說了﹔否則為國割愛，毋使生還！」勸人殺兄，亦屬非是。希廣道：「我何忍殺兄，寧可分土與治。」乃厚贈希萼，遣歸朗州。<br>　　希萼大為失望，還鎮後即上訴漢廷，謂希廣越次擅立，事出不經，臣位次居長，願與希廣各修職貢，置邸稱藩。漢廷以希廣已受冊封，未便再封希萼，乃不允所請，但諭以兄弟一體，毋得失和，所有貢獻，當附希廣以聞。又別賜希廣詔書，亦無非勸他友愛，弭釁息爭。希廣原是受命，希萼偏不肯從，募鄉兵，造戰艦，將與希廣從事，爭個你死我活。適南漢主晟，本名弘熙，見三十二回。殺死諸弟，驕奢淫佚，特遣工部郎中鐘允章，赴楚求婚，那知希廣不許，謝絕允章。允章還報，晟憤憤道：「馬氏尚能經略南土否？」允章道：「馬氏方啟內爭，怎能害我？」晟又道：「果如卿言，我正好乘隙進取了。」允章極口贊成。晟遂遣指揮使吳珣，內侍吳懷恩，率兵攻賀州。楚主希廣，忙派指揮使徐知新、任廷暉，統兵往救。到了賀州城下，見城上已遍豎敵旗，惹起眾憤，立刻攻城，鼓聲一起，各隊競進，忽聽得幾聲怪響，地忽裂開，前驅兵士，統墜入地下去了。令人驚訝。徐知新等忙令收軍，十成中已失去四五成，且恐敵兵出擊，星夜奔回，乞請濟師。希廣責他不肯盡力，立將徐、任二將處斬。看官聽著！這徐、任二將的敗衄，並非畏怯，實出鹵莽。南漢統將吳珣，陷入賀州，就在城外鑿一大阱，上覆竹箔，附以土泥。復從塹中穿穴達阱，設著機軸。專待禁軍來攻。若徐、任等能小心查察，當可免禍，誤在麾兵輕進，徒然把前驅士卒，送死阱中。罪固難貸，情尚可原。希廣當日，何妨令他帶罪立功，乃驟加顯戮，傷將士心，如何能禦敵固防呢！評斷精確。南漢兵轉攻昭、桂、連、宜、嚴、梧、蒙諸州，多半被陷，大掠而去。希萼乘勢發兵，督領戰艦七百艘，將攻長沙，妻苑氏進阻道：「兄弟相攻，無論勝負，俱為人笑，不如勿行！」希萼不聽，引兵趨潭州。即長沙。希廣聞變，召入劉彥&#29803;等，慨然與語道：「朗州是我兄鎮治，不可與爭，我情願舉國讓兄。」言之有理，惜為群小所誤。劉彥&#29803;固言不可，天策學士李弘&#33263;、鄧懿文，亦同聲諫阻，乃命岳州刺史王贇為戰棹指揮使，出拒希萼。即命劉彥&#29803;監軍。彥&#29803;與贇，駛舟至僕射洲，巧值朗州戰船，逆風前來。贇據住上風，麾眾截擊，大破朗州兵，獲住戰艦三百艘，復順風追趕，將及希萼坐船，忽後面有差船到來，傳希廣命，說是勿傷我兄！既不能讓國，還要戒以勿傷，真是婦人之仁。贇乃引還，希萼得從赤沙湖遁歸。苑氏聞希萼敗還，泣語家人道：「禍將到了！我不忍見屠戮呢。」遂投井自盡。未免輕生。<br>　　靜江軍節度使馬希瞻，系希廣弟，聞兩兄交爭，屢次作書勸戒，各不見從，也病疽而歿。希萼因敗益憤，招誘辰漵州及梅山蠻，共擊湖南，蠻眾貪利忘義，爭來赴敵，與希萼同攻益陽。希廣遣指揮使陳璠往援，交戰淹溪，璠竟敗死。希萼又遣群蠻破迪田，殺死鎮將張延嗣，希廣再命指揮使黃處超赴剿，也致敗亡。希萼連得勝仗，再向漢廷上表，請別置進奏務於京師。漢主承祐，仍優詔不許，惟勸他兄弟修和。希萼遂改道求援，臣事南唐。唐令楚州刺史何敬洙，將兵往助希萼，共攻希廣。<br>　　希廣到了此時，哪得不焦灼萬分，慌忙遣使至漢，表稱荊南、嶺南、江南連兵，謀分湖南，乞速發兵屯澧州，扼住江南、荊南要路。漢廷並未頒發覆諭，急得希廣寢食不安。劉彥&#29803;入見希廣道：「朗州兵不滿萬，馬不盈千，何足深懼！願假臣兵萬餘人，戰艦百五十艘，逕入朗州，縛取希萼，為大王解憂。」言之不怍。希廣大悅，即授彥&#29803;為戰棹指揮使，兼朗州行營都統，親出都門餞行。<br>　　彥&#29803;辭別希廣，航行入朗州境，父老各齎牛酒犒軍。彥&#29803;總道是民心趨附，定可進取，戰艦既過，即用竹木自斷後路，表示決心。也想學項羽之破釜沈舟耶！行次湄州，望見朗州戰艦百餘艘，裝載州兵、蠻兵各數千，即乘風縱擊，且拋擲火具，焚毀敵船。敵兵驚駭，正思返奔，忽風勢倒吹，火及彥&#29803;戰船，反致自焚，彥&#29803;不遑撲救，只好退走，無如後路已斷，追兵又至，士卒窮蹙無路，戰死溺死，不下數千人。<br>　　彥&#29803;單舸走免，敗報傳入長沙，希廣憂泣終日，不知所為。或勸希廣發帑犒師，鼓勵將士，再行拒敵。希廣素來吝嗇，沒奈何頒發內帑，取悅士心。或又謂希崇流言惑眾，反狀已明，請速誅以絕內應。希廣又是不忍，潸然流涕道：「我殺我弟，如何見先王於地下。」迂腐之極。將士見希廣迂懦，不免懈體。馬軍指揮使張暉，從間道擊朗州，聞彥&#29803;敗還，也退屯益陽。嗣因朗州將朱進忠來攻，詭詞誑眾道：「我率麾下繞出賊後，汝等可留城中待我，首尾夾擊，不患不勝。」說著，引部眾出城，竟從竹頭市逃歸長沙。進忠聞城中無主，驅兵急攻，遂陷益陽。守兵九千餘人，盡被殺死。<br>　　希廣見張暉遁歸，急上加急，不得已遣僚屬孟駢，赴朗州求和。希萼令駢還報道：「大義已絕，不至地下，不便相見了！」希廣益懼，忽又接朗州探報，希萼自稱順天王，大舉入寇。那時無法可施，只好飛使入漢，三跪九叩首的，乞請援師。漢主承祐，倒也被他感動，擬調將遣兵，往援湖南。偏值外侮猝乘，內變紛起，連自己的宗社，也要拱手讓人，那裡還能顧到南方！說來又是話長，小子按年敘事，不得不依著次第，先述漢亂。界限劃清，次第分明。<br>　　漢主承祐嗣位，倏經三年，起初是任用勛舊，命楊邠掌機要，郭威主征伐，史弘肇典宿衛，王章總財賦，四大臣同寅協恭，國內粗安。惟國家大事，盡在四大臣掌握，宰相蘇逢吉、蘇尚珪等，反若贅瘤。二蘇多遷補官吏，楊邠謂虛糜國用，屢加裁抑，遂致將相生嫌，互懷猜忌。適關西亂起，紛擾不休，中書侍郎兼同平章事李濤，請調楊、郭二樞密，出任重鎮，控御外侮，內政可委二蘇辦理。這明明是思患預防，調停將相的意思。不意楊、郭二人，誤會濤意，疑他聯絡二蘇，從旁傾軋，竟入宮泣訴太后，自請留奉山陵。李太后又疑承祐喜新厭舊，面責承祐，經承祐述及濤言，益增母怒，立命罷濤政柄，勒歸私第。種種誤會，構成隱患。承祐欲使母生歡，更重用楊、郭、史、王四大臣，除弘肇兼官侍中外，三大臣皆加同平章事兼銜。二蘇益致失權，愈抱不平。既而郭威出討河中，朝政歸三大臣主持。邠司黜陟，重武輕文，文吏升遷，多方抑制。弘肇司巡察，怙權專殺，都人犯禁，橫加誅夷。章司出納，加稅增賦，聚斂苛急，不顧民生。由是吏民交怨，恨不得將三大臣同時捽去。<br>　　及三叛告平，郭威還朝，今日賜宴，明月頒賞，彷彿是四海清夷，從此無患。承祐年已&#28613;長，性且漸驕，除視朝聽政外，輒與近侍戲狎宮中。飛龍使後匡贊，茶酒使郭允明，最善諂媚，大得主寵，往往編造廋詞，雜以媟語，不顧主僕名分，亂嘈嘈的聚做一堆，互相笑謔。李太后頗有所聞，常召承祐入宮，嚴詞督責。承祐初尚遵禮，不敢發言，後來聽得厭煩，竟反唇相譏道：「國事由朝廷作主，太后婦人，管甚麼朝事！」說至此，便搶步趨出，徒惹起太后一場煩惱，他卻仍往尋樂去了。太常卿張昭，得知此事，上疏切諫，大旨在遠小人，親君子。承祐怎肯聽受，置諸不理。<br>　　到了乾祐三年初夏，邊報稱遼兵入寇，橫行河北，免不得召集大臣，共商戰守。會議結果，是遣樞密使郭威出鎮鄴都，督率各道備遼。史弘肇復提出一議，謂威雖出鎮，仍可兼領樞密。蘇逢吉據例辯駁，弘肇憤然道：「事貴從權，豈必定授故例，況兼領樞密，方可便宜行事，使諸軍畏服。汝等文臣，怎曉得疆埸機變哩！」逢吉畏他凶威，不敢與較，但退朝語人道：「用內制外，方得為順。今反用外制內，禍變不遠了！」逢吉能料大局，如何不能料自身？越日有詔頒出，授郭威為鄴都留守天雄軍節度使，仍兼樞密使，凡河北兵甲錢谷，見威文書，不得違誤。為此一詔，漢社遂墟。<br>　　是夕宰相竇貞固，為威餞行，且邀集朝貴，列座相陪，大家各敬威一樽，才行歸座。弘肇見逢吉在側，引酒滿觥，故意向威厲聲道：「昨日廷議，各爭異同，弟應為君盡此一杯。」說畢一飲而盡。逢吉亦忍耐不住，舉觴自言道：「彼此都為國事，何足介意！」楊邠亦舉觴道：「我意也是如此！」是幾時孟光接了梁鴻案。遂與逢吉同飲告乾。郭威恰過意不下，用言解勸。弘肇又厲聲道：「安朝廷，定禍亂，須恃長槍大劍，毛&#38181;子有何用處？」王章聞言，代為不平，也插嘴道：「沒有毛&#38181;子，餉軍財賦，從何而出？史公亦未免欺人了！」真是舌戰，不是餞客。弘肇方才無言。<br>　　少頃席散，各怏怏歸第。威於次日入朝辭行，伏闕奏請道：「太后隨先帝多年，具有經驗，陛下春秋方富，有事須稟訓乃行，更宜親近忠直，屏逐奸邪，善善惡惡，最宜明審！蘇逢吉、楊邠、史弘肇，皆先帝舊臣，盡忠殉國，願陛下推心委任，遇事諮詢，當無失敗！至若疆場戎事，臣願竭愚誠，不負驅策，請陛下勿憂！」承祐斂容稱謝。待威既北去，仍然置諸腦後，不復記憶。那三五朝貴，卻暗爭日烈，好似有不共戴天的大讎。<br>　　一日由王章置酒，宴集朝貴。酒至半酣，章倡為酒令，拍手為節，節誤須罰酒一樽。大家都願遵行，獨史弘肇喧嚷道：「我不慣行此手勢令，幸毋苦我！」客省使閻晉卿，適坐弘肇肩下，便語弘肇道：「史公何妨從眾，如不慣此令，可先行練習，事不難為，一學便能了。」說著，即拍手相示，弘肇瞧了數拍，到也有些理會，因即應聲遵令。令既舉行，你也拍，我也拍。輪到弘肇，偏偏生手易錯，不禁忙亂，幸由晉卿從旁指導，才免罰酒。蘇逢吉冷笑道：「身旁有姓閻人，自無慮罰酒了！」道言未絕，忽聞席上豁喇一聲，兒震得杯盤亂響。隨後即聞弘肇詬罵聲，大眾才知席上震動，由弘肇拍案所致。好大的手勢令。逢吉見弘肇變臉，慌忙閉住了口。弘肇尚不肯干休，投袂遽起，握拳相向。逢吉忙起座出走，跨馬奔歸。弘肇向王章索劍，定要追擊逢吉，楊邠從旁泣勸道：「蘇公是宰相，公若加害，將置天子何地！願公三思後行！」弘肇怒氣未平，上馬逕去。邠恐他再追逢吉，也即上馬追馳，與弘肇聯鑣並進，直送至弘肇第中，方才辭歸。<br>　　看官試想，逢吉雖出言相嘲，也無非口頭套話，並不是甚麼揶揄，為何弘肇動怒，竟致如此？原來弘肇籍隸鄭州，系出農家，少時好勇鬥很，專喜闖禍，惟鄉里有不平事，輒能扶弱鋤強。酒妓閻氏，為勢家所窘，經弘肇用力解決，閻氏始得脫禍。娼妓多情，以身報德，且潛出私蓄，贈與弘肇，令他投軍。閻氏頗似梁紅玉，可惜弘肇不及韓蘄王。弘肇投入戎伍，得為小校，遂感閻氏恩，娶為妻室。到了夫榮妻貴，相得益歡。逢吉所言，是指閻晉卿，弘肇還道是譏及愛妻，所以怒不可遏，況已挾有宿嫌，更帶著三分酒意，越覺怒氣上衝。還虧逢吉逃走得快，僥倖全生。逢吉遭此不測，始欲外調免禍，繼且自忖道：「我若出都門，只煩仇人一處分，便成虀粉了。」乃打消初意。王章亦鬱鬱不樂，欲求外官。還是楊邠慰留，也致遷延過去。統是出去為妙。漢主承祐，探悉情形，特命宣徽使王峻，設席和解，仍然無效。小子有詩歎道：<br>　　豈真杯酒伏戈矛，攘臂都因宿忿留﹔<br>　　天子徒為和事老，不臨死地不知休！<br>　　將相不和，內變已伏，尚有各種讒構情形，待小子下回再敘。<br>　　希廣、希萼，鬩牆構釁，與吳越適成反比例。故吳越雖有內亂，而得免破裂，湖南一啟紛爭，而即促危亡，甚矣兄弟之不宜相殘也！希萼兇悍，希廣迂懦，劉彥&#29803;等喜懦懼凶，故舍長立少，庸詎知迂懦者之終難成事耶！但推原禍始，實由希范，有事或可達權，無事必宜守經，否則，未有不亂且亡者也。夫兄弟不和，家必破。將相不和，國必亡。楚以兄弟不和而破家，漢以將相不和而亡國。同時肇亂，又若不相謀而適相合。著書人讀書得間，合成一回，使其兩相對照，標目生新，是亦一文字中之特色也。<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 五代史 </a>>> </font></td>
     <td width="60%" align=right><a href=42.htm>上一篇</a> &nbsp;&nbsp;&nbsp;&nbsp; <a href=44.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>