<html>
<head>
<title>開放文學--歷史通俗演義 - 清史--自序</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 清史 </a>>> </font></td>
     <td width="60%" align=right>本書始 &nbsp;&nbsp;&nbsp;&nbsp; <a href=1.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>自序</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b></b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　革命功成，私史雜出，排斥清廷無遺力﹔甚且摭拾宮閫事，橫肆譏議，識者喟焉。夫使清室而果無失德也，則垂至億萬斯年可矣，何至鄂軍一起，清社即墟？然苟如近時之燕書郢說，則罪且浮於秦政隋煬，秦隋不數載即亡，寧於滿清而獨水命，顧傳至二百數十年之久歟？昔龍門司馬氏作《史記》，蔚成一家言，其目光之卓越，見解之高超，為班范以下諸人所未及，而後世且以謗史譏之﹔烏有不問是非，不辨善惡，並置政教掌故於不譚，而徒彩媟褻鄙俚諸瑣詞，羼雜成編，即詡詡然自稱史筆乎？以此為史，微論其穿鑿失真也，即果有文足征，有獻可考，亦無當於大雅﹔勸善懲惡不足，鬻奸導淫有餘矣。<br>　　鄙人自問無史才，殊不敢妄論史事，但觀夫私家雜錄，流傳市肆，竊不能無慊於心，憬然思有以矯之，又自愧未逮﹔握槧操觚者有日，始終不獲一編。而孰知時事忽變，帝制復活，籌安請願之聲，不絕於耳，幾為鄙人所不及料。顧亦安知非近人著述，不就其大者立論，胡人犬種，說本不經，衛女狐綏，言多無據﹔鑒清者但以為若翁華冑，夙無穢聞，南面稱尊，非我莫屬﹔而攀鱗附翼者，且&#40597;集其旁，爭欲借佐命之功，博封王之賞，幾何不易君主為民主，而仍返前清舊轍也。<br>　　竊謂稗官小說，亦史之支流餘裔，得與述古者並列﹔而吾國社會，又多歡迎稗乘。取其易知易解，一目了然，無艱僻淵深之慮。書籍中得一良小說，功殆不在良史下﹔私心怦怦，爰始屬稿而勉成之。自天命紀元起，至宣統退位止，凡二百九十七年間之事實，擇其關係最大者，編為通俗演義，幾經搜討，幾經考證，巨政固期核實，瑣錄亦必求真﹔至關於帝王專制之魔力，尤再三致意，懸為炯戒。成書四冊，凡百回，都五六十萬言，非敢妄擬史宬，以之供普通社會之眼光，或亦國家思想之一助云爾。稿甫就，會文堂迫於付印，未遑修飾，他日再版，容擬重訂，閱者幸勿誚我疏略也。是為序。<br><br>　　　　　　　　　　　　　　　　　中華民國五年七月古越蔡東帆自識於臨江書舍。<br><br><br></font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 清史 </a>>> </font></td>
     <td width="60%" align=right>本書始 &nbsp;&nbsp;&nbsp;&nbsp; <a href=1.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>