<html>
<head>
<title>開放文學--歷史通俗演義 - 明史--第十三回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 明史 </a>>> </font></td>
     <td width="60%" align=right><a href=11.htm>上一篇</a> &nbsp;&nbsp;&nbsp;&nbsp; <a href=13.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第十三回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>檄北方徐元帥進兵　下南閩陳平章死節</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說張士誠宮中，有一座齊雲樓，系士誠妻劉氏所居。士誠兵敗，嘗語劉氏道：「我敗且死，爾等奈何？」劉氏道：「君勿過懮，妾決不負君。」至城陷，即命乳媼金氏，抱二幼子出室，驅群妾侍女登樓，令養子辰保，置薪樓下，放起火來。霎時間烈燄沖霄，把一座高樓，盡成灰燼﹔所有群妾侍女，統被祝融氏收去，劉氏即投環畢命。自死便了，何必將群妾侍女，盡付一炬。士誠獨坐室中，左右皆散走，徐達命降將李伯昇，往勸士誠出降。伯昇逕詣士誠室門，屢叩不應，至壞門而入，但見士誠冠冕龍裳，兩腳懸空，也做了懸樑客。伯昇忙令降將趙世雄，解繩救下，士誠竟甦醒轉來。何必復活。適值潘元紹亦至，再三開導士誠，士誠終瞑目無言。乃用舊盾載了士誠，舁出葑門，登舟送應天。士誠仍不食不語，奄奄待斃。到了龍江，仍然堅臥不起。眾兵將士誠舁至中書省，由李善長曉臂百端，勸他歸順。士誠竟出言不遜，倔強何用？惱動了李善長，稟報吳王元璋，擬置諸死。吳王尚欲保全，哪知士誠乘人不備，竟自縊死。士誠起兵，在元至正十三年，至二十四年，自稱吳王，二十七年，縊死金陵，由吳王元璋，給棺殮葬。降將多赦罪不問，惟叛將熊天瑞被執，梟首示眾。吳會皆平，改平江為蘇州府，吳王又論功行賞，封李善長為宣國公，徐達為信國公，常遇春為鄂國公，餘皆進爵有差。<br>　　惟平江未下時，吳王曾遣廖永忠至滁州，迎韓林兒歸應天，諸將以林兒到來，擬仍奉為帝，獨劉基不可。嗣聞林兒至瓜步，竟爾暴卒，或說劉基密稟吳王，令廖永忠覆林兒舟，致遭溺斃，是真是假，也無從證實，但林兒本不足為帝，乘此死了，還算得時。吳王元璋，替他喪葬，然後除去龍鳳年號，改為吳元年，立宗廟社稷，建宮室，訂正樂律，規定科舉。至平江已下，江東大定，乃分道出師，用正兵略中原，遣偏師徇南方。又是雙管齊下。<br>　　先是元相脫脫，謫死雲南。從脫脫貶死事，接入元廷略史，既回應第四回文字，且使閱者便於接洽。河北一帶，多半淪沒，幸察罕帖木兒起兵關陝，轉戰大河南北，平晉冀，復汴梁，定山東，滅賊幾盡。吳王元璋，曾遣使致書察罕，與他通好，察罕留使不遣，只貽書作答。嗣察罕為降將田豐所殺，元廷以察罕養子王保保，代理軍務。王保保即擴廓帖木兒，率兵復仇，擒殺田豐，乃歸還吳王使人，並致書勸吳王歸元。元廷亦遣尚書張昶，航海至慶元，授吳王元璋為江西平章，吳王不受。擴廓智勇，不讓乃父，惟與河南平章孛羅帖木兒，屢次搆兵，牽動宮掖。元太子愛猷識理達臘，與擴廓善，令調兵討孛羅。孛羅即舉兵犯闕，逐太子，幽二皇后奇氏。虧得威順王和尚，陰結勇士，刺死孛羅，元廷少安。擴廓送太子還都，受封為河南王，總制諸道軍馬，代太子出師江南。不意關中四將軍，抗命不服，四將軍為誰？一名李思齊，一名張良弼，一名孔興，一名脫列伯，彼此聯盟，推李思齊為盟主，拒絕擴廓。擴廓怒不可遏，竟轉旆西趨，與李思齊等力爭，兩下相持經年，元廷屢遣使和解，各不奉詔。授人以隙，大都由此。尋順帝復特別賜諭，令擴廓專事江淮，擴廓必欲略定關中，然後南下，於是順帝不悅。太子還都時，密謀內禪，與擴廓商議未&#24650;，亦懷隱恨。父子同忌擴廓，乃削他官職，奪他兵權，並由太子總統諸軍，專備擴、廓。看官！你想擴廓英年好勝，哪裡肯受此屈辱，卸甲歸田呢？當下佔據太原，抗命不臣。順帝正擬調兵進討，哪知應天一方面，已命徐達為征虜大將軍，常遇春為副將軍，率師二十五萬，北向進行，追溯前事，簡而不陋。並馳檄齊、魯、河、洛、燕、薊、秦、晉間，其文道：<br>　　自宋祚傾移，元主中國，此豈人力？實乃天授。自是以後，元之臣子，不遵祖訓，廢壞綱常，有如大德廢長立幼，泰定以臣弒君，天歷以弟鳩兄，至於弟收兄妻，子烝父妾，上下相習，恬不為怪。夫君人者斯民之主，朝廷者天下之本，禮義者御世之防，其所為如彼，豈可為訓於天下？及其後世，荒淫失道，加以宰相擅權，憲台報怨，有司毒虐，於是人心離叛，天下兵起。使我中國之民，死者肝腦塗地，生者骨肉不保，雖因人事所致，實天厭其德而棄之也。當此之時，天運循環。億兆之中，當降生聖人，立綱陳紀，救濟斯民，今一紀於茲，未聞有濟世安民者，徒使爾等戰戰兢兢，處於朝秦暮楚之地，誠可矜憫！方今河、洛、關、陝，雖有數雄，阻兵據險，互相吞噬，皆非人民之主也。予本淮右布衣，因天下亂，為眾所推，率師渡江，居金陵形勢之地，得長江天塹之險，今十有三年。西抵巴蜀，東連滄海，南控閩、越，湖、湘、漢、淝、兩淮、徐、邳，皆入版圖，奄及南方，盡為我有，民稍安，食稍足，兵稍精，控弦執矢，日視我中原之民，久無所主，深用疚心。予恭承天命，罔敢自安，方欲遣兵北伐，拯生民於塗炭，復漢官之威儀，慮人民未知，反為我仇，挈家北走，陷溺尤深。故先諭告，兵至民人勿避！予號令嚴肅，無秋毫之犯，爾民其聽之！<br>　　先是吳王元璋，與諸將籌議北伐事宜，常遇春謂當直搗元都，吳王不以為然，謂宜先取山東，繼入河南，進拔潼關，然後往攻元都，令他勢孤援絕，自然易下。再西向雲中、太原，進及關、隴，以期統一。戕其手足，方及元首，的是勝算。下文進兵次序，俱括在內。於是諸將稱善，即由徐達、常遇春統著重兵，由淮入河，向山東進發。達等去訖，又命湯和為征南將軍，吳楨為副，率常州、長興、宜興、江淮諸軍，討方國珍，胡廷美亦為征南將軍，廷美即廷瑞，見第九回。因避元璋字，故改瑞為美。何文輝為副，率師攻閩，平章楊璟，左丞周德興、張彬，率武昌、荊州、潭、岳等衛軍，由湖廣進取廣西，從兩路中分出四路。小子不能並敘，只好依著戰勝的次序，陸續寫來。<br>　　方國珍自通好應天，嘗遣使貢獻方物，及吳王元璋與陳友諒、張士誠相角逐，他復乘隙略地，據有瀕海諸郡縣，吳王遣博士夏煜、楊憲往諭國珍，國珍答語，多半支吾。吳王恨他反覆，進兵溫州，國珍又使人謝過，且詭稱俟克杭州，便當納土。至杭州已平，國珍據土如故，吳王乃致書責問，並征貢糧二十萬石，國珍置之不理。已而湯和、吳楨奉命南征，用舟師出紹興，乘潮夜入曹娥江，夷壩通道，直至餘姚，守吏李樞降，分兵攻上虞，亦不戰而服，遂進圍慶元。國珍方治兵守城，誰意院判徐善，已率父老，開城納款，害得國珍孤掌難鳴，不得已帶領餘眾，浮海而去。如此無用，何必倔強。湯和遂分徇定海、慈溪等縣，得軍士三千人，戰船六十艘，銀六千九百餘錠，糧三十五萬四千六百石，正擬航海追討，聞吳王又遣廖永忠，自海道南來，遂出師與會，夾攻國珍。國珍遁匿海島，尚望台、溫二路，未盡淪陷，借為後援，乃迭接警耗，台、溫諸地，也被吳王麾下朱亮祖，次第奪去。弟國瑛，子明完，俱赤著雙手，遁入海來。至是窮蹙無策，怎禁得湯和、廖永忠的人馬，又復兩路殺到，彷彿攪海龍一般，氣勢甚銳，那時欲守無險，欲戰無兵，惶急得甚麼相似。幸湯將軍網開一面，遣人齎書招降，乃令郎中承廣，員外郎陳永，偕至軍前，獻上銅印銀印二十六方，銀一萬兩，錢二千緡，又令子明完奉表稱臣。其詞云：<br>　　臣聞天無不覆，地無不載，王者體天法地，於人亦無所不容。臣荷主上覆載之德舊矣，不敢自絕於天地，故一陳愚衷。臣本庸才，遭時多故，起身海島，非有父兄相借之力，又非有帝制自為之心。方主上霆擊電掣，至於婺州，臣愚即遣子入侍，固已知主上有今日矣。將以依日月之末光，望雨露之餘潤，而主上推誠佈公，俾守鄉郡，如故吳越事。臣遵奉條約，不敢妄生節目，子姓不戒，潛構釁端，猥勞問罪之師，私心戰兢，用是令守者出迎，然而未免浮海，何也？孝子之於親，小杖則受，大杖則走，臣之情事，正與此類。即欲面縛，待罪闕廷，復恐嬰斧鉞之誅，使天下後世，不知臣得罪之深，將謂主上不能容臣，豈不累天地大德哉？迫切陳詞，伏惟矜鑒！<br>　　吳王元璋，本怒國珍狡詐，意欲聲罪加戮，及覽表，見他詞旨淒惋，情緒哀切，錄表之意在此，然亦無非喜諛耳。不覺轉怒為憐道：「方氏未嘗無人，我亦何必苛求？」隨即賜復書道：「我當以投誠為誠，不以前過為過，汝勿自疑，幸即來見！」國珍得書，乃率部屬謁湯和營，和送國珍等至應天。吳王御殿升座，由國珍行禮畢，即面責道：「汝何為反覆，勞我戎師？今日來謁，毋乃太遲！」國珍頓首謝罪。虧他忍耐。吳王又問前日呈表，出自何人手筆？國珍答系幕下士詹鼎所草。吳王點首，遂命詹鼎為詞臣，其餘盡徙濠州，浙東悉平。後來吳王即真，厚遇國珍，賜第京師，又官他二子，國珍竟得善終，這是後話不題。國珍了。<br>　　且說湯和等既克國珍，遂由海道赴閩，接應胡廷美軍。閩地為陳友定所據，友定福清人，起自驛卒，事元平寇，屢著功績，元授為福建行省平章政事，嘗遣兵侵處州，為參軍胡深所敗。深進拔鬆溪，獲守將陳子玉，入攻建寧，為友定將阮德柔所襲，馬&#36471;被擒。友定頗加優禮，嗣為元使所迫，遂殺深。深有文武才，守處州五年，威惠甚著，及被執，天象告變，日中現黑子，劉基謂東南當失大將，已而果驗。吳王聞報震悼，飭使賜祭，追封縉雲郡伯。不沒胡深，所以敘入。及胡廷美、何文輝等率兵南下，由江西趨杉關，先遣使赴延平，招降友定。友定怒殺使人，瀝血酒中，與眾酌飲，誓死不降。廷美聞知，督眾猛進，陷光澤，克邵武，下建陽，直逼建寧。友定簡選精銳，往守延平，留平章曲出，同僉賴正孫，副樞謝英輔，院判鄧益等，以眾二萬守福州。湯和、吳楨、廖永忠等，揚帆出海，不數日，掩至福州五虎門，駐師南台。守將曲出等，領眾出南門拒戰，為湯和部將謝得成等擊敗，退入城中。湯和遂率兵圍城，攻至黃昏，接著守將袁仁降書，願開門納師，以翌晨為約。待至黎明，果然南門大啟，乘機擁入，曲出、賴正孫、謝英輔等皆遁去，鄧益戰死，參軍尹克仁，赴水自盡，僉院伯鐵木兒，殺妻妾及兩女，縱火焚屍，復拔劍自刎。和入城後，撫輯軍民，獲馬六百餘匹，海船一百五艘，糧十九萬餘石，分兵略興化及莆田等十三縣，一律平定，遂鼓行而西。<br>　　適胡廷美、何文輝等，已克建寧，降守將達裡麻及翟也先不花等，亦鼓行而南。兩軍相距，不過百里，延平大震，陳友定督師出城，遇湯和等馳至，一陣廝殺，友定軍敗退，湯和進薄城下，城中守將，復請出戰。友定道：「彼軍遠來，銳氣方張，我若與戰，徒傷吏士，不如以山為墉，以壑為塹，蓄利器，飽士馬，與他久持，看他如何勝我？」計非不善，但如公太褊急何？諸將乃唯唯聽命。友定率諸將登城，日夜勒吏士擊刁鬥，披甲兀立，不得更番休息，亦不得交頭接耳，違令立斬。於是兵吏多有怨聲，部將蕭院判、劉守仁，偶有違言，友定大怒，殺蕭院判，奪守仁兵，守仁縋城出降，士卒亦多遁去。會軍器局被火，城中炮聲震地，湯和等知有內變，蟻附上城，城遂破。友定呼謝英輔等，入與永訣道：「公等自為計，我當為大元死，誓不降敵。」英輔含涕而出，與魯達花赤官名見上。白哈麻，著了朝服，自經而死。友定坐省堂，仰藥自盡。賴正孫等出降。湯和等既入城，撫視友定，尚有微溫，遂令人將他舁出，至水東門外，天大雷雨，友定復甦。其子名海，自將樂馳謁軍門，願與父共死，遂由湯和遣使，把他父子並解應天。吳王面詰道：「元室將亡，你為誰守？你害我胡將軍，又殺我使人，兇暴太甚，今被擒至此，尚有何說？」友定厲聲道：「要殺便殺，何必多言？」吳王乃命衛士，將他父子牽出，梟首市曹。小子有詩贊友定道：<br><br>　　王師南下奮貔貅，大將成擒八閩休。<br>　　父既捐軀兒亦死，忠臣孝子足千秋。<br><br>　　友定既死，汀、泉、漳、潮諸郡，相繼歸降，閩地悉平。<br>　　閩事亦了。還有楊璟一路偏師，俟至下回交代。張士誠之死，與陳友定之死，死等耳，而士誠不能為義士，友定恰可為忠臣。士誠始叛元，繼復降元，又繼復叛元，反覆無常，一盜竊所為，被虜不食，自經而死，何足道乎？友定則始終事元，至於兵敗身虜，誓死不降，應天入對之言，尚凜凜有生氣，謂非忠臣不得也。若方國珍之束手歸降，乞憐金陵，以視士誠且不若，遑論友定？篇中依事敘述，各具身分，至插入北伐一段，敘及元朝諸將，寥寥數語，亦寓抑揚。閱者於詞旨中窺之，皮裡陽秋，昭然若揭矣。</font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 明史 </a>>> </font></td>
     <td width="60%" align=right><a href=11.htm>上一篇</a> &nbsp;&nbsp;&nbsp;&nbsp; <a href=13.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>