<html>
<head>
<title>開放文學--歷史通俗演義 - 明史--第三十四回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 明史 </a>>> </font></td>
     <td width="60%" align=right><a href=32.htm>上一篇</a> &nbsp;&nbsp;&nbsp;&nbsp; <a href=34.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第三十四回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>王驥討平麓川蠻　英宗敗陷土木堡</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說司禮監王振，因太皇太后既崩，遂得肆行無忌。先是太祖置鐵牌於宮門，高約三尺，上鑄「內官不得干預朝政」八字，振竟將鐵牌攜去。自在皇城築一大宅，宅東建智化寺，豎碑祝釐，侈述功德。翰林院侍講劉球，上言十事，大旨在勤聖學，親政務，用正士，選禮臣，核吏治，慎刑罰，罷土木，定法守，息兵爭，儲武備，說得井井有條，頗切時弊，惟未嘗劾及王振，振亦不以為意。偏有個欽天監正彭德清，倚振為奸，公卿多趨謁。球與同鄉，獨不為禮，德清恨甚，遂摘球疏中語，謂振道：「這便是有意劾公呢。」一語夠了。振聞言大怒，遂逮球下獄，且囑錦衣衛指揮馬順，置球死地。順遂夜攜小校入獄，令持刀殺球。球大呼太祖太宗，聲尚未絕，首已被斷，血流遍體，尚屹立不動。順竟命將屍身支解，瘞獄戶下。畢竟忠魂未泯，先祟小校，暴病斃命，次祟馬順子，病狂大哭，突捽順發，拳足交下，並痛詈道：「老賊！我劉球並無大過，你敢趨附逆閹，害死我麼？看你等將來如何？我先索你子去罷。」言已，兩目上翻，僕地而死。事見正史，足為奸黨者戒。順附振如故，振且恣肆益甚。<br>　　會某指揮病歿，有一遺妾，很是妖豔，振從子山，與她勾搭，擬娶還家，偏為指揮妻所阻。山嗾妾誣妻毒夫，至都御史衙門，擊鼓申訴。最毒婦人心。都御史王文，親自訊究，初頗持正不阿，後竟受山運動，嚴刑脅供，迫令誣服。大理寺少卿薛瑄，洞悉冤誣，駁還讞案。文遂劾瑄受賄，故出人罪，朝旨竟將瑄嚴譴，系獄論死。瑄有三子，上書以長子淳代死，次幼二子戍邊，乞贖父罪。有詔不許，瑄將被刑。振有老僕，在爨下坐泣，為振所見，問明緣由。這老僕嗚咽道：「聞薛夫子將受刑，不禁心傷呢。」權閹家中，難得有此義僕。振意少解。會兵部侍郎王偉，亦上書申救，乃免死除名，放歸田裡。既而國子監祭酒李時勉，請改建國子監，由振奉旨往驗，時勉不加禮貌，振竟懷恨，即坐時勉擅伐官樹罪，枷號監門。太學生三千多人，上疏營救，並經孫太后父孫忠，為白太后，轉述帝前，方才得釋。是時楊士奇懮憤成疾，乞病告歸。士奇子稷不肖，為言官所劾，逮入獄中。可憐士奇懮上加懮，竟爾逼死。還有大學士楊溥，孤掌難鳴，敷衍了兩三年，亦得病謝世。士奇號西楊，溥號南楊，前時楊榮號東楊，並稱三楊。三楊為四朝元老，尚為振所敬憚，至是陸續病終，振正好坐攬大權，任情生殺。內使張環、顧忠，匿名訐振，受了磔刑。駙馬都尉石璟，偶詈了家閹呂寶，為振所聞，說他賤視同類，飭令下獄。大理寺丞羅綺，參贊寧夏軍務，嘗詆中官為老奴，由總兵官討好王振，訐他罪狀，坐戍邊疆。監察御史李儼，謁振不跪，亦被戍。霸州知州張需，得罪中官，又被逮至京，箠楚幾死。惟光祿寺卿餘亨，詐稱詔旨，日支御膳供振，得擢為戶部侍郎。工部郎中王祐，拜振為義兒，不敢蓄須，嘗對振言兒當似爺，亦得擢為工部侍郎。府部院諸大臣，及在外方面大僚，每當朝覲，必先至振第，最少納百金，多則千金萬金，稱爺稱父，不計其數。齷齪已極。<br>　　其時有麓川一役，也是王振始終主張，用兵數次，雖得獲勝，究竟勞師數十萬，轉餉半天下，得不償失，功不補患，待小子敘述出來，以便看官細評。麓川地接平緬，在雲南西徼，洪武中沐英平雲南，平緬酋思倫發，亦率眾內附，太祖命兼統麓川，為平緬麓川宣慰司。應第十九回。已而思倫發復叛，復經沐英討平，分地為三府，一名孟養，一名木邦，一名孟定，皆屬雲南管轄。思民失官，倫發病死，子思任發桀黠喜兵，謀復乃父故地，適孟養、木邦，與緬甸相仇殺，遂乘機出擊，侵略麓川。黔國公沐晟，據實奏聞，且請發兵進討。明廷會議，或主剿，或主撫，議論不一。王振欲示威荒服，決計出師，乃命都督方政，會集沐晟，及晟弟沐昂，率兵討思任發。思任發聞大軍將至，貽書沐晟，願入貢輸誠，晟信以為真，無出征意，政以為詐，必欲進擊，且請造舟濟師，晟皆不許。政獨引兵渡龍川江，至高黎共山下，擊敗蠻眾，斬首三千餘級，乘勝深入，擬搗思任發巢穴，轉戰力疲，遣使至晟處乞援，晟恨他違制，延不發兵。思任發料政疲乏，突出象陣衝擊，政竟戰死，全軍覆沒。明廷接到警耗，嚴旨責晟，晟懼罪暴卒，乃令昂代統各軍，久亦無功。思任發卻遣頭目陶孟等，帶著象馬金銀，入京貢獻，且奉表謝罪。廷臣請就此罷兵，獨王振定欲平蠻，調還甘肅總兵官蔣貴等，令在京待命。兵部尚書王驥，揣知振意，亦力主用兵。於是令蔣貴為平蠻將軍，都督李安、劉聚為副，王驥總督軍務，侍郎徐晞轉輸軍餉，大發東南諸道十五萬人，刻期並進。既至雲南，由王驥部署諸將，分三路攻入。思任發立營龍川江，樹柵固守，官軍合攻不能下，會大風驟起，驥遂命縱火焚柵，蠻眾乃&#28291;，長驅抵木籠山，連破七寨，直搗蠻巢。思任發恰也狡黠，暗地分兵，從間道繞出，來襲官軍背後，幸驥預先戒備，但令各營堅壁勿動。蠻眾衝突數次，好似銅牆鐵壁，不能挫損分毫。驥卻令都指揮方瑛，潛攻敵寨，思任發排著象陣，來截方瑛，被方軍矢射銃擊，象陣&#28291;散。思任發尚死守寨中，會右參將冉保，亦由東路擊破諸寨，率兵來會，驥命截守西峨渡，自率諸將四面環攻，西風又作，復行縱火，敵寨立破，斬馘無算。思任發挈了二子，竄走緬甸，驥留兵屯守，奏凱班師。明廷飲至論賞，進封蔣貴為定西侯，王驥為靖遠伯，餘皆升賞有差。已發兵兩次了。<br>　　思任發聞大軍北旋，復自緬甸入寇，英宗語蔣貴、王驥等道：「蠻眾未靖，死灰復燃，卿等為再行。」貴、驥等頓首受命，遂起兵如前。發卒轉餉，多至五十萬人。大軍至金齒，檄緬人獻思任發，緬人佯諾不遣。驥語貴道：「緬甸黨賊，不得不討。」貴亦贊成驥言，遂邀同都督沐昂，分道大進。貴身為前驅，麾眾渡江，焚敵舟數百艘，大戰一晝夜，殺敵幾盡。再諭緬人縛獻巨魁。緬人答書，以思任發子思機發，竊據者藍，麓川別寨。恐他致仇為解。驥乃率兵赴者藍，搗入思機發寨中，思機發遁去，只獲他妻子，及部目九十餘人，當即露佈告捷。廷議以勞師已久，飭令還軍。驥遂置隴川宣慰司，引師北歸。三次往返。越年餘，雲南千戶王政，奉敕幣宣諭緬酋，令繳出思任發，否則大軍且至。緬酋恐懼，乃執思任發及妻孥部屬三十二人，付與王政。思任發不食垂死，政遂將他斬首，函獻京師。惟思機發仍出據孟養，屢諭不從，詔令沐晟子沐斌往討。晟死後，斌襲爵。斌至孟養，以糧盡瘴作引還。王振必欲生擒思機發，再慫&#24898;英宗，仍命王驥總督軍務，率都督宮聚，左右副總兵張軏、田禮等，剋日南征。四次用兵。驥渡龍川江，直抵金沙江，思機發列柵西岸，抵拒官軍。官軍造浮橋濟師，大呼奮擊，毀柵攻入。思機發不能支，退保鬼哭山巔，又被官軍擊破，落荒遁去。驥追至孟冉海，地去麓川千餘里，土番皆望風驚顧道：「自古漢人，從沒有渡過金沙江，今王師到此，莫非天威不成？」驥沿途宣撫，因恐饋餉不繼，收軍引還。不意思機發少子思陸，復由蠻眾擁戴，仍據孟養。驥知寇終難滅，乃與思陸約，立石金沙江為界，與他宣誓道：「石爛海枯，爾乃得渡。」思陸亦惶懼聽命，驥乃班師還朝。總計麓川一役，自正統四年出兵，直至十四年，方算做一場歸束。文亦止此，作一歸束。<br>　　但當時軍書旁午，日有征發，免不得騷擾民間，東南一帶的土匪，乘隙煽亂，統以誅王振為名，所在揭竿。閩賊鄧茂七，據陳山寨，自稱鏟平王，攻陷二十餘縣，經御史丁瑄，集眾往剿，馳擊半年，才得蕩平。礦盜葉宗留、陳鑑湖等，遙應茂七，剽掠浙江、江西、福建諸境，勢日猖獗。茂七伏誅，鑑湖自欲為王，殺死宗留，居然建立偽號，糾眾攻處州。浙江大理寺少卿張驥，遣人往撫，曉以利害，鑑湖還算聽命，情願歸降。<br>　　東南才報平靖，西北陡起烽煙，先是兀良哈三衛，屢次入寇，宣宗北巡，曾擊退寇眾，後來仍出沒塞下。英宗嘗遣成國公朱勇等，勇系朱能子。分兵四出擊兀良哈，連破敵營，斬獲萬計。兀良哈三衛&#28613;衰，惟懷恨甚深，竟去連結瓦剌部。入犯邊疆。瓦剌部長馬哈木死後，子脫歡嗣，應三十回。與韃靼部頭目阿嚕台，日相仇敵，阿嚕台竟為脫歡所殺，餘眾東徙。韃靼汗答裡巴已死，脫歡立脫古思帖木兒曾孫脫脫不花，為韃靼繼汗，自為太師，專攬權勢。既而脫歡又死，子乜先嗣。乜先亦作也先，《通鑑輯覽》作額森。乜先嘗遣使入貢，王振以粉飾太平為名，賞賚金帛無數。至正統十四年，乜先以二千人貢馬，號稱三千，振令禮部點驗人數，按名給賞，虛報的一概不與，所有請求，只准十分之二，乜先大憤，又經兀良哈三衛往訴，遂大舉入寇。韃靼汗脫脫不花，勸阻不從，也只好隨他發兵。於是脫脫不花，率兀良哈部眾，入寇遼東。阿拉知院寇宣府，並圍赤城。乜先自擁眾寇大同。至貓兒莊，參將吳浩迎敵，一戰敗死。西寧侯宋瑛，武進伯朱冕，率兵往援，又均戰歿寧和。<br>　　警報與雪片相似，飛入京城，英宗只信任王振先生，便向他問計。王振道：「我朝以馬上得天下，太祖太宗，都是親經戰陣，皇上春秋鼎盛，年力方強，何不上法祖宗，出師親征呢？」說得冠冕堂皇，奈後人不及前人何？英宗聞言大喜，便召集群臣，諭令隨蹕北征。是時熒惑入南斗，廷臣都防有他變，兵部尚書鄺埜，侍郎於謙，遂力言六師不宜輕出，英宗不從。吏部尚書王直，又率百官再三諫阻，亦不見納。先生之言，原不可違。竟下詔令郕王居守，自率六軍親征。英國公張輔，暨公侯伯尚書侍郎以下，一律隨行，軍士凡五十萬人。王振侍帝左右，寸步不離，沿途命令，統由他一人主持。不愧為先生。及至居庸關，群臣請駐蹕，俱被駁斥。進次宣府，連日風雨，人情&#27769;&#27769;，群臣又交章請留。振大怒道：「朝廷養兵千日，用兵一時，難道未見一敵，便想回去麼？語似近理，但問他有何把握？再有抗阻，軍法不貸。」好象一位王軍師。遂麾兵再進。一路上威風凜凜，無人敢攖。成國公朱勇等白事，皆膝行聽命。尚書鄺埜、王佐等，偶忤振意，罰跪草中，俯伏竟日。欽天監正彭德清，系振私人，入語振道：「象緯示儆，不可復前，若有疏虞，危及乘輿，何人當此重責？」振又大聲道：「即或有此，亦是天命。」學士曹鼐進言道：「臣子不足惜，主上系社稷安危，豈可輕進？」振終不從。至陽和，兵已乏糧，僵屍滿路，眾益危懼，振仍擬決計北行。直至大同，中官郭敬，向振密阻，振始有還意，下令班師。總是同類之言，還易入聽，然亦遲了。大同總兵郭登，告學士曹鼐等，請車駕速入紫荊關，方保無虞。曹鼐轉白振前，振又不聽。振系蔚州人，初欲邀帝至家，向蔚州進發，嗣恐損及鄉禾，復改道宣府。忽有偵騎來報，乜先率眾來追，將到此地了。振不以為意，只遣朱勇率三萬騎，往截乜先，勇輕率寡謀，倉猝就道，進軍鷂兒嶺，突遇敵兵殺出，左右夾攻，殺掠幾盡。鄺埜聞知此信，急請車駕長驅入關，嚴兵斷後。奏牘上呈，並不見報。埜再詣行殿力請，振叱道：「腐儒曉得甚麼兵事？再言必死。」難道腐豎反知兵事麼？喝左右將埜推出。振偕英宗徐徐南還，至土木堡，日尚未晡，去懷來僅二十里。群臣欲入保懷來，振檢點自己輜重，尚少千餘輛，命駐兵待著。輜重可換性命否？時當仲秋，天氣尚熱，人馬行了二日，很是燥渴，四處覓水，不得涓滴。及掘井二丈餘，仍然乾涸，軍士驚慌得很，急遣偵騎遠覓。返報南去十五里，有一小河，奈敵軍前哨，已到河邊，不便往汲了。諸將聞敵軍將到，越覺慌亂，振尚意氣自如。延至夜半，敵軍紛紛趨至，都指揮郭懋等，急上馬迎戰，殺了半夜，敵越來越多，竟將御營團團圍住。正在惶急，忽報乜先使至，持書議和。英宗命曹鼐草敕，遣通事二名，隨北使偕去。振急傳令拔營，想是輜重已到，不然，前何遲遲？後何急急？將士等得此機會，好似重囚遇赦，趕先奔走。行不上三四里，行伍又亂，驀聞炮聲四起，敵騎又復殺到，大刀闊斧，奮砍官軍。那時官軍饑渴難當，逃歸心急，還有甚麼氣力，對付敵兵？敵兵左馳右驟，大呼快降。官軍要命，棄甲投械不迭。英國公張輔，泰寧侯陳瀛，駙馬都尉井源，都督梁成、王貴，尚書鄺埜、王佐，內閣學士曹鼐、張益等百餘人，還想勒兵抵禦。哪知敵兵接連放箭，所有將士，多被射死，連張輔等一班輔臣，也都中箭身亡。張輔老臣，至此始死於沙場，可謂建文帝吐氣。英宗不禁慌張，只睜著眼顧視王振，振至此亦抖個不住。王先生威福享盡了。護衛將軍樊忠，憤憤道：「皇上遭此危難，都是王振一人主使，即如將士傷亡，生靈塗炭，亦何一不自他闖禍？我今為天下殺此賊子。」言至此，即袖出鐵錘，猛擊振首，撲蹋一聲，頭顱擊碎，鮮血直噴，倒斃地上。快哉！快哉！當下請英宗上馬，率領騎兵，冒死突圍。怎奈敵兵層裹，竟沒有一毫出路，忠竟力戰身亡。英宗見忠已死，無法可施，重下雕鞍，坐地休息。忽有敵兵一隊，破圍竟入，竟將英宗一擁而去，正是：<br><br>　　滾滾寇氛敢犯駕，堂堂天子竟蒙塵。<br>　　未知英宗性命如何，且看下回續敘。<br>　　麓川之役，以一隅騷動天下，可已而不已者也。瓦剌入寇，決議親征，張皇六師，亦菲無策，較諸麓川之勞師動眾，宜較為有名矣。然王振擅權，威逾人主，公侯以下，俱受制於逆閹之手，幾曾見刑餘腐豎，能殺敵致果者耶？魚朝恩監軍，而九節度皆&#28291;。智勇如郭子儀，且亦在&#28291;散之列。況出塞諸將，不逮子儀遠甚，安在其不敗衄也。惟王振之決意勸駕，實肇自麓川之捷，彼以為麓川可勝，則瓦剌亦何不可勝，設能一戰克敵，則功莫與匹，捽天子且如反掌，遑問張輔、朱勇諸人耶？然天道惡盈，佳兵不祥，古有明征，矧屬閹豎？樊忠一錘，大快人心，惜乎其為時已晚也。</font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 明史 </a>>> </font></td>
     <td width="60%" align=right><a href=32.htm>上一篇</a> &nbsp;&nbsp;&nbsp;&nbsp; <a href=34.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>