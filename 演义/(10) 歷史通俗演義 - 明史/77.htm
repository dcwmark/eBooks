<html>
<head>
<title>開放文學--歷史通俗演義 - 明史--第七十八回</title>
<meta content="text/html; charset=big5" http-equiv=Content-Type>
<style>
a:link {text-decoration: none;}
a:hover {text-decoration: underline;}
a:visited {text-decoration: none;}
 </style>
</head>
<body bgcolor="#FFFFFF" text="#000000">
<table width="100%" border="0">
  <tr>
    <td width="40%" align=left><font color="#000066">返回 >><a href="index.htm">
      歷史通俗演義 - 明史 </a>>> </font></td>
     <td width="60%" align=right><a href=76.htm>上一篇</a> &nbsp;&nbsp;&nbsp;&nbsp; <a href=78.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td> 
  </tr>
</table>
<hr>
<table width="100%" border="0">
  <tr>
    <td width="40%" valign="top" align="right" class=index3 ><b>第七十八回</b>&nbsp;&nbsp;&nbsp;&nbsp;</td>
    <td width="60%" valign="top" align="left" class=index3><b>虎將征蠻破巢誅逆　蠹魚食字決策建儲</b></td>
  </tr>
</table>
<table width="100%" border="0">
  <tr>
    <td><br><font size="3"><p style='line-height:150%'> 　　卻說倭寇已退，諸軍告捷，明廷發帑金十萬兩犒師，敘功行賞，首陳璘，次劉綎，又次麻貴。陳、劉各擢為都督同知，麻貴升任右都督，邢玠晉封太子太保，予蔭一子。萬世德毫無戰功，至是亦同膺懋賞，加右副都御史，並予世蔭。董一元、楊鎬，俱復原職。惟沈維敬棄市，石星瘐死獄中，所俘平秀政、平正成等，解京磔死，傳首九邊，總算了事。其時泰寧衛酋炒花，屢寇遼東，互有殺傷。炒花為巴速亥從弟，巴速亥被李成梁擊斃，其子巴土兒，與炒花思復舊怨，數來侵邊，先後皆為李成梁擊退。成梁去職，總兵董一元代任，巴土兒、炒花等，且糾合土默特部，大舉入犯。一元伏兵鎮武堡，令羸卒誘敵深入，奮起搏擊，大破敵眾。巴土兒身中流矢，負創而逃，未幾斃命。炒花情不甘休，且嗾使青海酋火落赤、永邵卜等，相繼犯邊。幸甘肅參將達雲，伏兵要害，潛扼敵背，殺得青海部眾，十亡八九，當時稱為戰功第一。雲升總兵官，鎮守西陲，寇不敢犯。及李如鬆自東班師，言路交章詆劾，說他和親辱國，悉留中不報。會遼東總兵董一元調赴朝鮮，神宗特任如鬆繼任，如鬆感激主知，率輕騎出塞。適值土默特部眾內犯，便迎頭痛剿，斬殺過當﹔乘勝進逼，勢將搗入巢穴。那番眾四面來援，竟把如鬆困住。如鬆孤掌難鳴，餉盡援絕，活活的戰死沙場。總是驕愎之咎。有旨令李如梅往代，如梅懲兄覆轍，不敢進戰，卒坐擁兵畏敵的罪名，被劾罷官。後來復起李成梁鎮遼東。成梁素有威名，年已七十有六，蒞任後，仍與番人息戰互市，番人樂就羈縻，以此再鎮八年，遼左粗安。諸子究不逮乃父。當朝鮮鏖戰時，播州宣慰使楊應龍，上書自效，願率五千人征倭。朝旨報可，應龍方率眾登程。會因倭人議和，中途截留，乃怏怏而返。看官！你道這應龍果有心報主麼？他的祖宗叫作楊端，曾在唐乾符年間，據有播州，稱臣中國。洪武初，其裔孫復遣使奉貢，太祖授為宣慰使。傳至應龍，從征蠻夷，恃功驕蹇，歷屆貴州巡撫葉夢熊，及巡按陳效，迭奏應龍兇惡諸罪。明廷以邊境多事，不暇查問。應龍益肆無忌憚，擁兵嗜殺，所居宅第，侈飾龍鳳，擅用閹寺為使令。小妻田雌鳳，妖媚專寵，與正室張氏不和，帷闥中屢有譖言，應龍竟誣稱張氏賣奸，把她砍死，並殺妻母，屠妻家。殘忍已極。妻叔張時照，上書告變，葉夢熊請發兵往討，朝議令川、黔會勘。應龍赴重慶對簿，坐法當斬，他願出二萬金贖罪。長官不允，乃請征倭自效。及中道罷兵，有旨特派都御史王繼光，巡撫四川，嚴提勘結。應龍似魚脫網，怎肯復來上鉤？至官軍一再往捕，免不得糾眾抗拒，殺死官軍多名。王繼光遂決意主剿，馳至重慶，與總兵劉承嗣參將郭成等，三道進兵，越婁山關，至白石口。應龍佯稱願降，暗中恰招集苗兵，襲破軍營。都司王之翰全隊皆覆。各路兵將，倉卒遁還。繼光遭此一挫，職位自然不固，當下奉旨奪官，改任譚繼恩為四川巡撫，且調兵部侍郎邢玠，總督貴州。玠檄重慶太守王士琦，前往宣諭，令應龍束身歸罪。應龍囚服郊迎，委罪部下黃元、阿羔、阿苗等十二人，一體縛獻﹔並願輸款四萬金，先出次子可棟為質，金到回贖。士琦乃還，黃元等梟首市曹。可棟羈留重慶，事不湊巧，竟生起病來，臥&#29248;數日，遂至畢命。應龍不勝痛憤，領取屍棺，索性將四萬認款，盡行抵賴。一子值四萬金，似乎太貴。士琦催繳贖款，應龍複語道：「我子尚得復活否？若我子復活，當如數輸金。」嗣是糾合諸苗，據險自守，焚劫草塘、餘慶二司，及興隆、都勻諸衛，進圍黃平、重安，戕官吏，戮軍民，姦淫擄掠，無所不為。適貴州巡撫一缺，改任江東之，東之令都司楊國柱，指揮李廷棟，率部兵三千，往剿應龍。到了飛練堡，應龍子朝棟，及弟兆龍等，率眾來爭。戰不數合，紛紛倒退。國柱等追至天邦囤，陷入絕地，被朝棟、兆龍等，兩翼包抄，左右猛擊，三千人不值一掃，霎時間殺得精光。國柱、廷棟等統行戰歿。江東之被譴奪職，代以郭子章。又特簡前四川巡按李化龍為兵部侍郎，總督川、湖、貴州三省軍務。檄東征諸將劉綎、麻貴、陳璘、董一元，悉赴軍前。<br>　　應龍聞大兵將至，先糾眾八萬，入犯綦江。綦江城中，守兵不滿三千，哪裡敵得住叛眾？應龍督眾圍攻，繞城數匝，遍豎雲梯，南僕北登，西墜東上，參將房嘉寵自殺妻孥，與游擊張良賢，捨命防堵，終因眾寡不敵，巷戰身亡。應龍劫庫犒師，屠城示威，投屍蔽江而下，流水盡赤。既而退屯三溪，更結九股生苗，及黑腳苗等，倚為臂助。李化龍馳至重慶，偵得應龍五道並出，已攻破龍泉司，乃大集諸路兵馬，登壇誓師，分八路而進。共計川師四路，總兵劉綎，由綦江入，馬孔英由南川入，吳廣由合江入，副將曹希彬受廣節制，由永寧入。黔師三路，總兵董元鎮，出發烏江，參將朱鶴齡，受元鎮節制，統宣慰使安疆臣，出發沙溪，總兵李應祥，出發興隆。楚師一路，分作兩翼，由總兵陳璘統轄，陳良玭為副。陳璘由偏橋進攻，良玭由龍泉進攻，每路兵約三萬，十成之三為官兵，十成之七為土司。化龍自將中軍，分頭策應。又檄貴州巡撫郭子章屯駐貴陽，湖廣巡撫支可大，移節沅州，扼守要區，防賊四逸。部署既定，劉綎師出綦江，進攻三峒，三峒皆峻嶺茂箐，夙稱奇險，賊首穆炤等踞險自固，被劉綎手執大刀，斬關直入，依次破滅。應龍素聞劉綎威名，囑子朝棟簡選苗兵，從間道出擊，巧與綎軍相遇，綎怒馬躍出，首先陷陣，一柄亮晃晃的大刀，盤旋飛舞，苗兵不是被砍，就是被傷，大眾抵擋不住，相顧驚走道：「劉大刀到了！劉大刀到了！」朝棟尚不知厲害，執戈來戰，由劉綎大叱一聲，已嚇得腳忙手亂，說時遲，那時快，刀起戈迎，砉的一聲，火光亂迸，朝棟手中的戈頭，已被斲缺，慌忙擲去了戈，赤手逃命。綎大殺一陣，苗眾多斃，乘勝拔桑木關、烏江關、河渡關，奪天邦諸囤，殺入婁山關，駐軍白石。應龍情急萬分，決率諸苗死戰，潛令悍將楊珠，抄出後山，襲綎背後。都司王芬戰死，綎大呼突陣，擊退應龍，另遣游擊周敦吉，守備周以德，殺退楊珠，追奔至養馬城。巧值馬孔英自南州殺到，曹希彬自永寧攻入，會師並進，大破海雲囤，直逼海龍囤。海龍囤為賊巢穴，高可矗天，飛鳥騰猿，不能逾越。三道雄師，壓囤為營，急切未能下手。已而陳璘破青蛇囤﹔安疆臣奪落濛關，吳廣從崖門關搗入，營水牛塘，連戰敗敵，截住賊巢樵汲諸路，於是應龍大窘，與子朝棟相抱大哭，一面上囤死守，一面遣使詐降。總督李化龍，斬使焚書，飭諸道兵速集囤下，限日破巢。當下八路大兵，一時並至，築起長圍，更番迭攻。敘得燁燁有光。會化龍聞父喪，疏乞守制，詔令墨絰從事。化龍歠粥草檄，督戰益急，且授計馬孔英，令從囤後並力攻入。應龍所恃，以楊珠為最，珠恃勇出戰，為炮擊斃，賊眾益懼。適天大霖雨，數日不晴，將士往來泥淖，猛撲險囤，甚以為苦。一日，天忽開霽，劉綎奮勇躍上，攻剋土城，應龍散金懸賞，募死士拒戰，無一應命，乃提刀巡壘，俄見火光燭天，官軍四面登囤，遂退語家屬道：「我不能再顧汝輩了。」遂挈愛妾二人，闔室自經。大兵入囤搜剿，獲應龍屍，生擒朝棟、兆龍等百餘人，並應龍妾田雌鳳。為渠啟釁，渠何不速死？總督化龍，露布奏聞，詔磔應龍屍，戮朝棟、兆龍等於市，分播地為遵義、平越二府。遵義屬蜀，平越屬黔。劉大刀敘功稱最，奏凱還師。播州事了。<br>　　外事稍稍平靜，朝內爭論國本的問題，又復進行。先是萬曆二十一年，王錫爵復邀內召，既入朝，仍密請建立東宮，昭踐大信。神宗手詔報答，略云：「朕雖有今春冊立的旨意，但昨讀皇明祖訓，立嫡不立庶，皇后年齡尚輕，倘得生子，如何處置？現擬將元子與兩弟，並封為王，再待數年，後果無出，才行冊立未遲。」原來王恭妃生子常洛，鄭貴妃生子常洵，周端妃復生子常浩，所以有三王並封的手諭。錫爵想出一條權宜的計策，欲令皇后撫育元子，援引漢明帝馬後，唐玄宗王後，宋真宗劉後，取養宮人子故事，作為立儲的預備。議雖未當，不可謂非煞費苦心。神宗不從，仍欲實行前諭，飭有司具儀，頓時盈廷大嘩。禮部尚書羅萬化，給事中史孟麟等，詣錫爵力爭。錫爵道：「並封意全出上裁，諸公奈何罪我？」工部郎中嶽元聲，時亦在座，起對錫爵道：「閣下未嘗疏請並封，奈何誤引親王入繼故例，作為儲宮待嫡的主張。須知中宮有子，元子自當避位，何嫌何疑？今乃欲以將來難期的幸事，阻現在已成的詔命，豈非公爭論不力麼？」這一番話，說得錫爵啞口無言，不得已邀同趙志&#33263;、張位等，聯銜上疏，請追還前詔。神宗仍然不允。已而諫疏迭陳，錫爵又自劾求罷，乃奉旨追寢前命，一律停封。未幾錫爵又申請豫教元子，於是令皇長子出閣講學，輔臣侍班。侍臣六人侍講，俱如東宮舊儀。<br>　　越年，錫爵又乞歸，特命禮部尚書陳於陞，南京禮部尚書沈一貫，入參閣務。於陞入閣，與趙志&#33263;、張位等，誼屬同年，甚相投契，怎奈神宗深居拒諫，上下相蒙，就是終日入直，也無從見帝一面，密陳國政。當時京師地震，淮水泛決，湖廣、福建大饑，甚至乾清、坤寧兩宮，猝然被火，仁聖皇太后陳氏又崩。陳皇后崩逝，就此敘過。天災人患，相逼而來，神宗全然不省，且遣中官四處開礦，累掘不得，勒民償費﹔富家巨族，誣他盜礦﹔良田美宅，指為下有礦脈，兵役圍捕，辱及婦女。開礦本屬不利，而舉行不善，弊至於此。旋復增設各省稅使，所在苛索。連民間米鹽雞豕，統令輸稅。直是死要，毫無法度。全國百姓，痛苦的了不得。於陞日夕懮思，屢請面對，終不見報。乞罷亦不許，遂以積懮成疾，奄奄至斃。張位曾密薦楊鎬，鎬東征喪師，位亦坐譴，奪職閒住。趙志&#33263;亦得病而終，另用前禮部尚書沈鯉、朱賡入閣辦事，以沈一貫為首輔。惟是建儲大事，始終未定。鄭貴妃專寵如故，王皇后又多疾病，宮中侍役，預料皇后若有不諱，貴妃必正位中宮，其子常洵，當然立為太子。中允黃輝，為皇長子講官，從內侍察悉情形，私語給事中王德完道：「這是國家大政，恐旦夕必有內變。如果事體變更，將來傳載史冊，必說是朝廷無人了。公負有言責，豈可不說？」德完稱善，即屬黃輝具草，列名奏上。神宗覽奏，震怒非常，立將德完下獄，用刑拷訊。尚書李戴，御史周盤等，連疏論救，均遭切責。輔臣沈一貫，方因病請假，聞了此事，忙為奏請。神宗意尚未懌，命廷杖德完百下，削籍歸田，復傳諭廷臣道：「諸臣為德完解免，便是阿黨，若為皇長子一人，慎無瀆擾，來年自當冊立了。」無非是空言搪塞。<br>　　會刑部侍郎呂坤，撰有《閨范圖說》，太監陳矩，購入禁中，神宗也不遑披閱，竟擱置鄭貴妃宮中。妃兄國泰，重為增刊，首列漢明德馬後，最後把妹子姓氏，亦刊入在內。鄭貴妃親自撰序，內有「儲位久懸，曾脫簪待罪，請立元子，今已出閣講學，藉解眾疑」等語。欺人耶，欺己耶？這書傳出宮禁，給事中戴士衡，陽劾呂坤，暗斥貴妃，說是逢迎掖庭，菀枯已判。還有全椒知縣樊士衡，竟大著膽糾彈宮掖，至有「皇上不慈，皇長子不孝，皇貴妃不智」數語。神宗卻尚未動怒。想是未曾看明。鄭貴妃偏先已含酸，淒淒楚楚的泣訴帝前。神宗正欲加罪二人，忽由鄭國泰呈入《懮危竑議》一書，書中系問答體，托名朱東吉，駁斥呂坤原著，大旨言《閨范圖說》中，首載明德馬後，明明是借諛鄭貴妃。馬後由宮人進位中宮，鄭貴妃亦將援例。貴妃重刊此書，實預為奪嫡地步。神宗略略覽過，便欲查究朱東吉系是何人，經國泰等反覆推究，謂東吉即指東朝，書名《懮危竑議》，實因呂坤嘗有懮危一疏，借此肆譏。大約這書由來，定出二衡手著。頓時惱動神宗，將二衡謫戍極邊，就此了案。<br>　　到了萬曆二十八年，皇長子常洛，年將二十。廷臣又請先冊立，再行冠婚各禮。鄭國泰請先冠婚，然後冊立。神宗一概不睬。越年，閣臣沈一貫，復力陳冊儲冠婚，事在必行。神宗尚在遲疑，鄭貴妃復執盒為證，堅求如約。經神宗取過玉盒，摩挲一回，復揭去封記，發盒啟視，但見前賜誓書，已被蠹魚蛀得七洞八穿，最可異的，是巧巧把常洵二字，齧得一筆不留，不禁悚然道：「天命有歸，朕也不能違天了。」這語一出，鄭貴妃料知變局，嗔怨齊生，神宗慰諭不從，只在地上亂滾，信口誣謗，好象一個潑辣婦。那時神宗忍耐不住，大踏步趨出西宮，竟召沈一貫入內草詔，立常洛為皇太子。一貫立刻草就，頒發禮部，即日舉行。越宿，又有旨令改期冊立。一貫封還諭旨，力言不可，乃於二十九年十月望日，行立儲禮。小子有詩詠道：<br><br>　　諫草頻陳為立儲，深宮奈已有盟書。<br>　　堪嗟當日諸良佐，不及重緘一蠹魚。<br><br>　　立儲已定，冠婚相繼，其餘諸王，亦俱授封，欲知詳細，請看下回。<br>　　本回前敘外亂，後及內政，兩不相涉，全屬隨時順敘文字。然應龍之叛，為寵妾田雌鳳而起，神宗之阻議立儲，亦無非為一鄭貴妃耳，於絕不相蒙之中，見得禍敗之由，多緣內嬖。應龍嬖妾而致殺身，一土官尚且如此，況有國有天下者，顧可溺情&#29248;第，自紊長幼耶？迨至蠹魚食字，始決立皇長子為皇太子，天意尚未欲亂明，因假蟲齧以儆之。不然，玉盒之緘封甚固，蠹何從入乎？或謂出自史家之附會，恐未必然。</font></td>
  </tr>
  <tr>
    <td>
      <hr>
    </td>
  </tr>
</table>
<table width="100%" border="0">
  <tr>
    <td width="40%" align=left><font  color="#000066">返回 >><a href="index.htm">
      歷史通俗演義 - 明史 </a>>> </font></td>
     <td width="60%" align=right><a href=76.htm>上一篇</a> &nbsp;&nbsp;&nbsp;&nbsp; <a href=78.htm>下一篇</a> &nbsp;&nbsp;&nbsp;&nbsp;本書來源：<a href=http://www.open-lit.com target=_blank>開放文學網站 </a> </td>
  </tr>
</table>